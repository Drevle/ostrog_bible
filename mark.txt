Ѿ МА́РЬКА СТ҃ОЄ БЛ҃ГОВЊСТВОВА́НИ҆Є
Глⷡ‍҇а , а҃ . ꙁаⷱ‍҇ , а҃ · Ꙁача́ло е҆ѵⷢ‍҇лїа і҆ѵ҃ хв҃а , сн҃а бж҃їа , ꙗ҆́коже е҆сть пи́сано въ пррⷪ‍҇цѣхъ . с҄е а҆ꙁъ посыла́ю а҆гг҃ла мое̑го преⷣ лицемъ твои̑мъ , и҆же ѹгото́виⷮ пꙋть тво́и преⷣ тобою · Гласа въпїю́щаго в̾ пꙋсты́ни . ѹгото́ваите пꙋть гн҃ь , правы твори́те стеѕѧ е҆го · Бысть і҆ѻ҆а́ннъ крⷵтѧ в̾ пꙋсты́ни и҆ проповѣдаѧ кр҃ще́нїе покаа́нїа въ ѿпꙋщенїе грѣхо́въ . и҆ и҆схождаше к немꙋ̀ вс҄ѧ і҆ѹде́скаа̀ страна , і҆ и҆ерⷵлі́млѧне  , и҆ кр҃щахꙋсѧ вс҄и въ і҆ѻ҆рда́ни рѣцѣ ѿ него , и҆сповѣда́юще грѣхы своѧ̀ · Бѣ же і҆ѻа́ннъ ѻ҆блъче́нъ власы вльбꙋ́жды , и҆ по́ѧсъ ѹсмѣнъ ѻ҆ чреслѣхъ его , и҆ ꙗ҆ды̀ а҆криды и҆ меⷣ дивїи . и҆ проповѣ́даше гл҃ѧ . грѧдетъ крѣплїи мене въ слѣдъ мене , е҆мꙋ же нѣсмь досто́инъ прекло́нсѧ раꙁрѣшити ре́мень сапо́гъ его · а҆ꙁъ ѹбо крⷵтихъ в҄ы в̾ водѣ , то́и же крⷵтиⷮ в҄ы дх҃омъ ст҃ыⷨ · ꙁаⷱ‍҇ , в҃ · И҆́ бысть въ ѻ҆нѣхъ дн҃ехъ , прїиде і҆с҃ ѿ наꙁар́ета галиле́икаго . и҆ крⷵти́сѧ ѿ і҆ѻ҆а́нна въ і҆е̑рда́ни . и҆ а́бїе въсходѧ ѿ воды , видѣ раꙁводѧ́щасѧ нб҃са , и҆ дх҃ъ ꙗ҆́ко го́лꙋбь сходѧщъ нань . и҆ гласъ бысть с нб҃се , т҄ы еси сн҃ъ мо́и въꙁлю́бленныи , ѻ҆ не́мже бл҃говолиⷯ · И а́бїе дх҃ъ и҆ꙁведе его в̾ пꙋстыню . и҆ бѣ т҄ꙋ в̾ пꙋсты́ни дн҃їи четыридесѧте и҆скꙋша́емъ сатаною . и҆ б҄ѣ съ ꙁвѣрмѝ , и҆ а҆гг҃ли слꙋжа́хꙋ е҆мꙋ · По преда́нїи же і҆ѻ҆а́нновѣ , прїиде і҆с҃ в̾ галиле́ю , проповѣдаа е҆ѵⷢ‍҇лїе црⷵтвїа бж҃їа , и҆ гл҃ѧ · ꙗ҆ко и҆сплънисѧ вре́мѧ , и҆ прибли́жисѧ црⷵтвїе бж҃їе · пока́итесѧ , и҆ вѣ́рꙋите въ е҆ѵⷢ‍҇лїе · ꙁаⷱ‍҇ , г҃ Ходѧ же при мори галиле́истѣмъ , видѣ си́мона , и҆ а҆ндрѣ́а , бра́та того си́мона , в̾мѣта́юща мре́жа в̾ мо́ре , бѣ́ста б҄о рыбарѣ . и҆ рече и́ма і҆с҃ , прїидѣта в̾ слѣ́дъ мене , и҆ сътворю ваⷵ бы́ти ловцѧ чл҃комъ . и҆ а҆бїе ѻ҆ста́вльше мрежѧ своа̀ , по немъ и҆до́ста · И҆ прешедъ ма́ло ѿтꙋ́дꙋ , ѹꙁрѣ і҆а́кова ꙁеведе́ѻ҆ва , і҆ и҆ѻ҆а́нна бра́та е҆го , и҆ т҄а в̾ кораблѝ стро́ѧща мре́жѧ , і҆ а́бїе въꙁва ѧ҆̀ . и҆ ѻ҆ста́вльше ѿц҃а свое̑го ꙁеведеа в̾ кораблѝ с нае́мникы , по немъ и҆до́ста · и҆ внидошѧ в капернаѹмъ . і҆ а́бїе в сꙋбо́ты вшⷣе в со́нмище , ѹчѧше . и҆ дивлѧ́хꙋсѧ ѻ҆ ѹче́нїи е҆го . б҄ѣ б҄о ѹча и҆хъ ꙗ҆́ко вла́сть и҆мы̀ , и҆ не ꙗ҆́ко кни́жницы · ꙁаⷱ‍҇ , д҃ · И҆́ бѣ в̾ со́нмищи и҆хъ чл҃къ в дꙋ́сѣ нечи́стѣ , и҆ въꙁва̀ гл҃ѧ . ѻ҆ста́ви , чт҄о намъ и҆ тебѣ і҆с҃е наꙁарѧни́не; прише́лъ е҆си погꙋби́ти насъ; вѣм т҄ѧ кт҄о е҆си ст҃ыѝ бж҃їи . и҆ ꙁапрѣти е҆мꙋ і҆с҃ , гл҃ѧ . ѹмлъчѝ , і҆ и҆ꙁыди и҆ꙁ него . и҆ сътрѧсѐ е҆го дꙋхъ нечи́стыи . и҆ въꙁъпѝ гласомъ великомъ , і҆ и҆ꙁы́де и҆ꙁ него . и҆ ѹжасо́шѧсѧ вс҄и , ꙗ҆́ко стѧꙁа́тисѧ и҆мъ к̾ себѣ гл҃ющемъ . чт҄о есть с҄е; что̀ ѹченїе но́вое с҄е · ꙗ҆ко по ѻ́бласти и҆ дꙋховомъ нечи́стыⷨ вели́тъ , и҆ послꙋшаютъ е҆го; і҆ и҆ꙁы́де слꙋхъ е҆го а҆́бїе въ всю̀ странꙋ галиле́искꙋ . ꙁаⷱ‍҇ , е҃ · И҆ абїе и҆ꙁ со́нмища и҆сходѧ́ще , прїидо́шѧ в̾ домъ сїмоновъ , и҆ а҆ндре́ѻвъ , съ і҆а́ковомъ і҆ и҆ѻ҆а́нномъ · Те́ща же сі́монова лежа́ше ѻ҆гне́мъ жего́ма . і҆ а́бїе гл҃аша е҆мꙋ ѻ҆ не́и . и҆ пристꙋ́пль въꙁⷣви́же ю҆̀ , е҆́мь ꙁа рꙋ́кꙋ еа̀ . и҆ ѻ҆ста́вї ю҆̀ ѻ҆́гнь а҆́бїе , и҆ слꙋжа́ше и́мъ · По́ꙁдѣ же бы́вшꙋ , е҆гⷣа ꙁахожа́ше сл҃нце . приношахꙋ к немꙋ вс҄ѧ недꙋжныѧ , и҆ бѣсныа , и҆ б҄ѣ весь градъ събрасѧ к̾ две́ремъ , И҆ и҆сцѣлѝ многы ꙁлѣ страждꙋщаѧ раꙁли́чными недꙋ́гы · И҆ бѣсы мно́гы и҆ꙁгна̀ , и҆ не ѻ҆ставлѧше гл҃ати бѣсы , ꙗ҆́ко вѣдѧхꙋ е҆го х҃а сꙋща · ꙁаⷱ‍҇ , ѕ҃ · И҆ ѹтро но́щи сꙋщи ѕѣло , въставъ и҆ꙁы́де , і҆ и҆де в пꙋ́сто мѣсто , и҆ т҄ꙋ мл҃твꙋ дѣа́ше · И҆ гна́шѧ е҆го си́монъ , і҆ и́же с нимъ . и҆ ѻ҆брѣтше е҆го гл҃ашѧ е҆мꙋ , ꙗ҆ко вс҄и тебе и́щꙋтъ . и҆ гл҃а и҆мъ . и҆демъ в̾ ближнѧа ве́си , и҆ грады . да и҆ т҄ꙋ проповѣдае̑мъ , на сѐ б҄о и҆ꙁыдохъ . и҆ бѣ проповѣ́даа на со́нмищихъ и҆хъ , въ все́и галиле́и , и҆ бѣсы и҆ꙁгонѧ · И҆ прїиде к немꙋ прокаженъ молѧ е҆го , и҆ на колѣнꙋ па́даа̀ преⷣ нимъ , и҆ гл҃ѧ е҆мꙋ , ꙗ҆́ко а҆́ще хо́щеши , мо́жеши мѧ ѻ҆чи́стити · И҆с҃ же млⷵрдовавъ , про́стеръ рꙋ́кꙋ коснꙋ е҆го , и҆ гл҃а е҆мꙋ . хощꙋ̀ , ѻ҆чи́стисѧ . и҆ ре́кшꙋ е҆мꙋ . а҆бїе ѿиде ѿ него прокаже́нїе , и҆ чи́стъ бысть . и҆ ꙁапрѣщъ е҆мꙋ , и҆ а҆бїе и҆ꙁгна̀ е҆го . и҆ гл҃а е҆мꙋ , блюдѝ , никомꙋже ничесоже рц̑и . н҄о шеⷣ покажисѧ і҆е̑ре́ѻви , и҆ принеси ꙁа ѻ҆чище́нїе твое , ꙗ҆́же повелѣ моѷсїи , въ свⷣѣтельство иⷨ · ѻ҆́н же и҆ꙁшеⷣ , начѧ́тъ проповѣдати много , и҆ проносити сло́во , ꙗ҆коже ктомꙋ не мож̾ти е҆мꙋ ꙗ҆вѣ въ́ граⷣ внити , н҄о вн҄ѣ в пꙋстѣхъ мѣстѣхъ б҄ѣ , и҆ прихождахꙋ к немꙋ ѿ всю́дꙋ ·
Глⷡ‍҇а , в҃ . ꙁаⷱ‍҇ , ꙁ҃ · И вни́де па́ки в̾ капернаѹмъ по́ дн҃ехъ , и҆ слы́шано бысть , ꙗ҆ко в̾ домꙋ е҆сть . і҆ а҆бїе събра́шѧсѧ мно́ѕи , ꙗ҆́коже ктомꙋ неⷡ‍҇мѣщатисѧ ни при две́рехъ . и҆ гл҃аше иⷨ сло́во · И҆ прїидошѧ к немꙋ носѧ́ще расла́блена жи́лами , носи́ма четырми . и҆ не могꙋщⷨе прибли́житисѧ к немꙋ наро́да ради , ѿкры́шѧ покровъ , и҆дѣже б҄ѣ , и҆ прокопавше , свѣ́сишѧ ѻ҆́дръ , на нем̾же расла́бленыи лежа́ше · Видѣв же і҆́сс҃ вѣрꙋ и҆хъ , гл҃а расла́бленомꙋ . ча́до , ѿпꙋща́ютъ ти сѧ грѣси твоѝ · бѣхꙋ же нѣцїи ѿ кни́жникъ , т҄ꙋ сѣдѧ́ще , и҆ помышлѧ́юще в̾ срⷣцыхъ свои̑хъ . чт҄о се́и та́ко гл҃етъ хꙋлы; кт҄о можетъ ѻ҆ставлѧти грѣхы̀ , то́кмо е҆ді́нъ бг҃ъ; и҆ а҆бїе раꙁꙋмѣв̾ і҆с҃ дх҃омъ свои̑мъ , ꙗ҆́ко та́ко ті́и помышлѧ́ютъ в̾ себѣ . речѐ и҆мъ: что̀ сїа помышлѧ́ете в̾ срⷣцыхъ вашихъ чт҄о еⷵ ѹдобѣе рещи расла́бленомꙋ , ѿпꙋщают̾ ти сѧ грѣси , и҆ли рещѝ , въста́ни , и҆ въꙁми ѻ҆́дръ твои , и҆ ходи . н҄о да ѹвѣ́сте , ꙗ҆ко власть и́маⷮ сн҃ъ члчⷵкїи на ꙁемли ѿпꙋщати грѣхы , гл҃а расла́бленомꙋ . тебѣ гл҃ю , въстани и҆ въꙁмѝ ѻ҆дръ твой , и҆ и҆дѝ в̾ домъ твои . и҆ въста̀ а҆бїе , и҆ вꙁем̾ ѻ҆́дръ , и҆ꙁы́де преⷣ всѣми , ꙗ҆́ко диви́тисѧ всѣмъ , и҆ сла́вити б҃а , гл҃ющемъ . ꙗ҆ко николиже та́ко видѣхоⷨ · ꙁаⷱ‍҇ , и҃ · И҆ і҆ꙁыде пакы к̾ мо́рю , и҆ весь народъ и҆дѧше к̾ немꙋ , и҆ ѹчаше иⷯ · и҆ ми́могрѧды , видѣ левїю а҆лфе́ѻва , сѣдѧ́ща на мытници , и҆ гл҃а е҆мꙋ , по мнѣ грѧди . и҆ в̾ставъ , в̾ слѣдъ е҆го и҆де · И҆ бысть въꙁлежа́щꙋ е҆мꙋ в домꙋ е҆го , и҆ мно́ѕи мытаре и҆ грѣшницы въꙁлежахꙋ съ і҆с҃омъ , и҆ съ ѹченикы е҆го . бѣхꙋ б҄о мно́ѕи , и҆ по немъ и҆доша · И҆ книжницы и҆ фарїсе́е видѣвше е҆го ꙗ҆́дꙋща с мытари и҆ грѣшникы , гл҃ахꙋ ѹченикомъ е҆го . что̀ ꙗ҆ко с мытари и҆ грѣшникы ꙗ҆́сть и҆ пїетъ; и҆ слы́шавъ і҆с , гл҃а и҆́мъ . не требꙋю̑тъ ꙁдра́вїи врача , н҄о болѧ́щїи . не прїидохъ приѕва́ти пра́веⷣникы , н҄о грѣшникы на покаа́нїе · ꙁаⷱ‍҇ , ѳ҃ · И҆́ бѣхꙋ ѹчн҃цы і҆ѻ҆а́ннови и҆ фарїсе́истїи постѧщесѧ , и҆ прїидошѧ и҆ гл҃ашѧ е҆мꙋ . почто ѹченицы і҆ѻ҆а́ннови и҆ фарїсе́истїи постѧтсѧ , а҆ твоѝ ѹчн҃цы не постѧ́тсѧ; и҆ рече и҆́мъ і҆с҃ , е҆да мо́гꙋтъ сн҃ове бра́чнїи дондеже жениⷯ с ними е҆сть , пости́тисѧ; ели́ко вре́мѧ с̾ собо́ю и҆мꙋтъ жениха , не мо́гꙋтъ пости́тисѧ . прїидꙋтъ же дн҃їе , е҆гда̀ ѿи́метсѧ ѿ нихъ жениⷯ , и҆ тогда̀ постѧ́тсѧ в̾ ты́и дн҃и · И҆ никто́же приложенїа пла́та небѣлена пришива́етъ к ри́ꙁѣ ветсѣ . а҆́ще лиⷤ‍ⷷ н҄и , во́ꙁметъ конецъ е҆го но́вое ѿ ветхаго , и҆ го́рши дира бꙋ́детъ · И҆ никтоже влива́етъ вина но́ва в мѣхы ве́тхы . а҆ще ли же н҄и , просадитъ вино но́вое мѣхы , и҆ вино пролие́тсѧ , и҆ мѣ́си погы́бнꙋтъ . н҄о вино но́во в̾ мѣхи новы в̾лїа́ти · ꙁаⷱ‍҇ , і҃ · И҆́ бысть мимоходити е҆мꙋ в сꙋбо́ты сквоꙁѣ сѣ́анїа , и҆ нача́шѧ ѹченицы е҆го пꙋть творити , въстръꙁа́юще кла́сы · И҆ фарїсе́е гл҃ахꙋ е҆мꙋ . ви́ждь чт҄о творѧтъ в сꙋбо́ты , е҆же не достоитъ; и҆ то́и гл҃аше и҆́мъ · Нѣсте л҄и николиже чл҄и , чт҄о сътвори двⷣъ , е҆гда̀ требованїе и҆мѣ , и҆ вꙁалка саⷨ , і҆ и҆же с ни́мъ; ка́ко вни́де в доⷨ бж҃їи , прї а҆вїѳаа́рѣ а́рхїере́ѝ , и҆ хлѣбы преⷣложе́нїа снѣсть , и҆́хже не достоаше ꙗ҆́сти , токмо і҆е̑ре́ѻ҆мъ , и҆ дастъ и҆ сꙋщимъ с нимъ , и҆ гл҃аше и҆мъ . сꙋбо́та чл҃ка ради бысть , а҆ не чл҃къ сꙋбо́ты ради · тѣмже г҃ь е҆сть сн҃ъ чл҃ческїи и҆ сꙋбо́тѣ ·
Глⷡ‍҇а , г҃ · И вни́де па́ки в̾ со́нмище , и҆ б҄ѣ та́мо чл҃къ , сꙋхꙋ и҆мы̀ рꙋкꙋ , и҆ наꙁира́хꙋ е҆го , а҆ще в̾ сꙋботы и҆сцѣлитъ е҆го , да нань въꙁ̾гл҃ют̾ . и҆ гл҃а чл҃кꙋ , сꙋ́хꙋ и҆мꙋще рꙋ́кꙋ , стани посредѣ · и҆ гл҃а и҆мъ . достои̑тъ л҄и в сꙋбо́ты добро̀ тво́рити , и҆л҄и ꙁл҄о твори́ти; дш҃ꙋ спⷵти , и҆ли погꙋби́ти; ѻ҆ни́ же млъчѧхꙋ · И҆ въꙁрѣ́въ на нихъ съ гнѣ́вомъ , скорбѧ̀ ѻ҆ ѻ҆ка́мененїи сръдецъ и҆хъ . гл҃а чл҃кꙋ , прострѝ рꙋкꙋ твою̀ . и҆ про́стрѐ , и҆ ѹтверди́сѧ рꙋка е҆го цѣла ꙗ҆ко дрꙋга́а · ꙁаⷱ‍҇ , а҃і · И҆ и҆ꙁшеⷣше фарисе́е а҆бїе съ и҆родиа́ны , съвѣтъ творѧхꙋ на́нь , ка́ко е҆го погꙋбѧтъ · И҆с҃ же ѿи́де съ ѹчн҃кы свои̑ми к̾ мо́рю . и҆ мно́гъ народъ , ѿ галиле́а по немъ и҆де , и҆ ѿ і҆юде́ѧ , и҆ ѿ і҆ерⷵли́ма , и҆ ѿ и҆дꙋме́а , и҆ съ ѻ҆́ного полꙋ и҆ѻ҆рда́нѣ , и҆ ѿ тѷра и҆ сидо́на , множество мно́го , слы́шавше е҆ли́ка творѧ́ше , прїи̑до́шѧ к немꙋ . и҆ реⷱ‍҇ ѹчн҃комъ свои̑мъ , да корабль бꙋдетъ ѹ него наро́да ради , да не стꙋжа́ю̑тъ е҆мꙋ . мно́гы б҄о и҆сцѣли , ꙗ҆коже напа́дати е҆мъ , да е҆мꙋ прикоснꙋт̾сѧ , е҆ли́цы и҆мѧ́хꙋ ра́ны · И҆ дꙋ́си нечистїи е҆гда видѧхꙋ е҆го , припа́дахꙋ к̾ немꙋ , и҆ ꙁва́хꙋ гл҃юще . ꙗ҆́ко т҄ы еси сн҃ь бж҃їи · И҆ много прѣща́ше и҆мъ , да не ꙗ҆́влена е҆го сътворѧ́тъ · ꙁаⷱ‍҇ , в҃і · И҆́ вꙁы́де на горꙋ , и҆ приꙁва̀ и҆хже хотѧ́ше са́мъ , и҆ прїидо́шѧ к немꙋ . и҆ сътвори дв҄анадесѧте  , да бꙋ́дꙋтъ съ нимъ , и҆ да посыла́етъ иⷯ проповѣдати , и҆ и҆мѣти власть цѣлити недꙋгы , и҆ і҆ꙁъгони́ти бѣсы · И҆ нарече сі́монꙋ и҆мѧ петръ . и҆ і҆а́кова ꙁеведеѻ҆ва , и҆ і҆ѻ҆а́нна брата і҆аковлѧ , и҆ наречѐ и҆́ма и҆мена̀ , въа̑нергесъ , е҆же е҆сть сн҃а гро́мова , и҆ а҆ндрѣ́а , и҆ фїли́ппа , и҆ варѳоломе́а , и҆ матѳе́а , и҆ ѳомꙋ , и҆ і҆а́кова а҆лѳе́ѻ҆ва , и҆ ѳаⷣде́а , и҆ си́мона канани́та , и҆ і҆ю́дꙋ и҆скариѻ́тскаго , и҆же и҆ предастъ е҆го · ꙁаⷱ‍҇ , г҃і · И҆́ прїидо́шѧ в̾ домъ , и҆ събрасѧ пакы народъ , ꙗ҆ко не можти и҆мъ ни хлѣба ꙗ҆́сти · И҆ слы́шавше и҆же бѣхꙋ ѹ него̀ , и҆ꙁыдо́шѧ да и҆мꙋтъ е҆го . гл҃ахꙋ б҄о , ꙗ҆́ко неи́стовъ е҆сть · И҆ кни́жницы и҆же ѿ і҆ерⷵли́ма ниꙁшед̾шеѝ , гл҃ахꙋ , ꙗ҆́ко вее̑лꙁевꙋлъ и҆́мать , и҆ ꙗ҆́ко ѻ҆ кнѧꙁи бѣсо́встѣмъ и҆ꙁго́нитъ бѣсы · И҆ приꙁвавъ и҆хъ , в̾ при́тчѧх̾ гл҃аше и҆мъ . ка́ко можетъ сатана сатанꙋ и҆ꙁгонити; и҆ а́ще црⷵтво на сѧ раꙁдѣлитсѧ , не мо́жетъ стати црⷵтво т҄о · И҆ а́ще домъ на́ сѧ раꙁдѣлитсѧ , не мо́жетъ стати доⷨ то́и · и҆ а́ще сатана въста̀ на́ сѧ самъ , и҆ раꙁдѣлисѧ , не мо́жетъ ста́ти , н҄о конецъ и҆́мать · Никтоже мо́жетъ съсꙋ́ды крѣпкаго в̾шеⷣ в доⷨ его расхи́тити , а҆ще не пе́рвѣе крѣпкаго свѧ́жеⷮ , и҆ тогда̀ домъ его расхи́титъ · ꙁаⷱ‍҇ , д҃і · А҆́ми́нь гл҃ю вамъ , ꙗ҆ко вс҄ѧ ѿпꙋстѧтсѧ съгрѣшенїѧ сн҃омъ члчⷵкымъ , и҆ хꙋле́нїа е҆ли́ка а҆ще въсхꙋ́лѧтъ · А҆ иже въсхꙋ́литъ на́ дх҃ь ст҃ыи , не и҆́мать ѿпꙋщенїа въ вѣкы , н҄о пови́ненъ е҆сть вѣ́чномꙋ сꙋдꙋ . ꙁане гл҃ахꙋ , дꙋхъ нечистъ и҆́мать · Прїидоша ѹбо ма́ти и҆ братїѧ е҆го . и҆ вн҄ѣ стоа́ще послашѧ к немꙋ ꙁовꙋще е҆го · и҆ сѣдѧ́ше нароⷣ ѻ҆ немъ рѣша же е҆мꙋ . с҄е ма́ти твоа̀ и҆ братїѧ твоѧ , и҆ сестры твоѧ вн҄ѣ и҆́щꙋтъ тебе · и҆ ѿвѣща и҆мъ гл҃ѧ . кт҄о е҆сть ма́ти моа̀ и҆ братїѧ моѧ̀; и҆ съглѧ́давъ ѻ҆́крестъ себе сѣдѧ́щаѧ , гл҃а , с҄е ма́ти моа̀ и҆ братїа моѧ , и҆же б҄о а҆́ще сътвори́тъ во́лю бж҃їю , се́и братъ мои и҆ сестра̀ моа̀ , и҆ ма́ти м҄и е҆сть · Глава̀ , д҃ · ꙁаⷱ‍҇ , е҃і · И па́кы нача́тъ ѹчити при́ мори , и҆ събра́сѧ к немꙋ нароⷣ многъ , ꙗ҆́коже самомꙋ влѣꙁшꙋ в̾ корабль , сѣдѣти в̾ мо́ри , и҆ ве́сь нароⷣ при́ мори на ꙁемлѝ бѧ́ше . и҆ ѹчаше и҆хъ при́тчѧми мно́го , и҆́ гл҃аше и҆мъ въ ѹченїи своемъ · Слы́шите . с҄е и҆ꙁы́де сѣа́ѝ сѣ́ати · И҆ бысть егда сѣаше , ѻ҆́во паде на пꙋтѝ , и҆ прїидо́ша пти́цѧ и҆ поꙁоба́шѧ е҆̀ · дрꙋгое же падѐ на ка́мени , и҆дѣже не и҆мѧ́ше ꙁемлѧ мно́ги , и҆ а҆́бїе проꙁѧбѐ , ꙁане не и҆мѧ́ше глꙋбины ꙁемныа . слн҃цꙋ же въсїа́вшꙋ , присвѧ́де , и҆ ꙁане не имѧ́ше корене , и҆́сше · И҆ дрꙋго́е падѐ въ тръннїи , и҆ вꙁы́де тр́ънїе , и҆ подави е҆̀ , и҆ плода̀ не дастъ · И҆ дрꙋго́е паде на ꙁемлѝ до́брѣ , и҆ даа́ше плоⷣ , въсходѧщъ , и҆ растꙋщъ . и҆ приплодоваше на , л҃ , и҆ на , ѯ҃ , и҆ на́ сто . и҆ гл҃аше , и҆мѣ́аѝ ѹши слы́шати да слы́шитъ · ꙁаⷱ‍҇ , ѕ҃і · Є҆́гда же бысть е҆ді́нъ , въпроси́шѧ его и҆же бѣхꙋ с нимъ съ ѻ҆бѣманадесѧте , ѻ҆ притчи · И҆ гл҃аше и҆мъ , ваⷨ е҆сть дано вѣдати та́ины црⷵтвїѧ бж҃їа , ѻ҆нѣм же в̾нѣшнимъ в̾ прит̾чѧхъ вс҄ѧ быва́ютъ . да ви́дѧще ви́дѧтъ , и҆ не оу́ꙁрѧтъ . и҆ слы́шаще слы́шѧтъ , и҆ не раꙁꙋмѣютъ . да не когда ѻ҆брѧтѧтсѧ , и҆ ѻ҆ста́вѧт̾сѧ и҆мъ грѣсѝ . и҆ гл҃а и҆мъ . не вѣ́сте ли при́тча сеа̀; и҆ ка́ко вс҄ѧ притчѧ раꙁꙋмѣ́ете; сѣ́аѝ , сло́во сѣ́етъ . сїи же сꙋть и҆же на пꙋтѝ , и҆дѣже сѣ́етсѧ сло́во , и҆ е҆гда̀ ѹслы́шѧт̾ , а҆́бїе прїидетъ сатана , и҆ ѿи́метъ сло́во сѣ́анное в̾ срⷣцихъ и҆хъ · И҆ сїи сꙋть та́кожⷣе и҆же на ка́менныхъ сѣ́емїи . и҆же е҆гда ѹслы́шитъ сло́во , а҆́бїе с ра́достїю прие́млютъ е҆̀ , и҆ не и҆мꙋтъ коре́нїа в себѣ , н҄о време́нни сꙋть · Таже бы́вши печали , и҆ли гоне́нїю словесѐ ради , а҆́бїе съблажнѧют̾сѧ · А҆ сїи сꙋть и҆же в̾ трънїи сѣ́емїи . слы́шащеѝ сло́во , и҆ печали вѣка сего , и лесть богатьства , и҆ ѻ҆ про́чихъ похотїи в̾ходѧ́ще , подавлѧюⷮ слово , и҆ беспло́дъно быва́етъ · и҆ сїи сꙋть и҆же на ꙁемли до́брѣи сѣ́емїи , и҆же слы́шѧтъ сло́во , и҆ прїе́млютъ , и҆ плоⷣствꙋютъ , на , л҃ , и҆ на , ѯ҃ , и҆ на сто · И҆ гл҃аше и҆мъ · е҆да свѣти́лникъ приходитъ , да поⷣ спꙋ́дом̾ положатъ е҆го , и҆л҄и поⷣ ѻ҆дромъ; не да ли на свѣщницѣ положенъ бꙋдет̾; нѣсть бо та́ино , е҆же не ꙗ҆ви́тсѧ . ни бысть потае̑но , н҄о да прїидетъ въ ꙗ҆вле́нїе · А҆ще кто и҆́мать ѹши слы́шати , да слы́шитъ · ꙁаⷱ‍҇ , ꙁ҃і · И҆́ гл҃аше и҆мъ , блюдѣте чт҄о слы́шите . в нюже мѣрꙋ мѣ́рите , въꙁмѣритсѧ вамъ , и҆ приложитсѧ вамъ слы́шѧщым̾ · И҆же б҄о а҆ще и҆́мать , дастьсѧ е҆мꙋ . а҆ и҆же не и҆́мать , и҆ е҆же и́мать , ѿи́метсѧ ѿ него · И҆ гл҃аше , та́ко е҆сть и҆ црⷵтвїе бж҃їе , ꙗ҆́коже чл҃къ в̾мѣта́етъ сѣмѧ в̾ ꙁем̾лю , и҆ спитъ , и҆ въста́етъ но́щїю и҆ дн҃їю , и҆ сѣмѧ проꙁѧба́етъ и҆ растетъ , ꙗ҆коже не вѣсть ѻ́нъ . в себѣ б҄о ꙁемлѧ пло́дитъ преже травꙋ , потоⷨ класъ . таже и҆сполнѧетъ пшени́цꙋ в̾ кла́сѣ . е҆гда же съꙁрѣ́етъ плодъ , а҆́бїе по́слетъ ср́ъпъ , ꙗ҆́ко наста̀ жа́тва · И҆ гл҃аше , чесомꙋ ѹподо́биⷨ црⷵтвїе бж҃їе; и҆ли кое́й притчи приложимъ е҆̀; ꙗ҆ко ꙁе́рно горꙋшично , е҆же е҆гда всѣ́ано бꙋ́детъ в ꙁемли , мнѣе всѣхъ сѣменъ е҆сть ꙁемных̾ , и҆ е҆гда̀ всѣано бꙋ́детъ въꙁрастетъ , и҆ бꙋдетъ бо́ле всѣхъ ꙁелїи , и҆ сътворит̾ вѣтви ве́лїа , ꙗ҆́ко мощи поⷣ сѣнїю е҆го пти́цѧмъ нбⷵнымъ вїтати · И҆ таковѣми притчѧми мно́гами гл҃аше иⷨ сло́во , ꙗ҆́коже можахꙋ слы́шати · Бес при́тча же не гл҃аше и҆мъ словесе · ѻ҆со́б̾ же ѹчн҃комъ свои̑мъ скаꙁаа́ше всѧ · ꙁаⷱ‍҇ , и҃і · И҆́ гл҃а и҆мъ в̾ то́и дн҃ь , вечерꙋ бывшꙋ , пре́идемъ на ѻ҆нъ полъ . и҆ ѿпꙋщ̾ше наро́ды , поѧ́ша е҆го , ꙗ҆́коже бѣ в корабли . и҆ і́нїи корабли бѣхꙋ с ни́мъ · И҆ бысть бꙋ́рѧ вѣтрена вели́ка , влъны же влива́хꙋсѧ в корабль , ꙗ҆́коже ѹже погрꙋжатисѧ е҆мꙋ . и҆ б҄ѣ самъ на кормѣ на въꙁглавници , сп̑ѧ , и҆ въꙁбꙋди́шѧ е҆го , и҆ гл҃ашѧ е҆мꙋ . ѹчи́телю , нерадиши ли ꙗ҆́ко погиба́ем̾; и҆ в̾ставъ , ꙁапрѣти вѣтрꙋ , и҆ рече мо́рю , млъчѝ , преста́ни . и҆ ѹле́же вѣтръ , и҆ бысть ти́шина ве́лїа . и҆ рече и҆мъ , что та́ко страшли́ви е҆сте; ка́ко не и́мате вѣ́рꙋ; и҆ ѹбоа́шѧсѧ страхомъ ве́лїемъ , и҆ гл҃ахꙋ дрꙋгъ къ дрꙋгꙋ , кто ѹбо се́и е҆сть , ꙗ҆́ко и҆ вѣтръ и҆ мо́ре , послꙋшаюⷮ е҆го;
Глⷡ‍҇а , е҃ · ꙁаⷱ‍҇ , ѳ҃і · И прїидо́ша на ѻ҆нъ полъ мо́рю , въ странꙋ гадари́нскꙋю · И҆ и҆ꙁлѣꙁ̾шꙋ е҆мꙋ и҆с кораблѧ , а҆́бїе срѣте е҆го ѿ гробъ чл҃къ , в̾ дꙋ́сѣ нечи́стѣ , и҆же жили́ще и҆мѧше въ гробѣхъ . и҆ ни вери́гами никтоже можа́ше е҆го свѧꙁа́ти . ꙁане е҆мꙋ мно́гажⷣы пꙋты и҆ ю́жи желѣꙁны свѧ́ꙁанꙋ сꙋщꙋ , и҆ растръꙁа́тисѧ ѿ него ю́жемъ желѣꙁномъ и҆ пꙋтоⷨ съкрꙋша́тисѧ , и҆ никтоже можаше е҆го ѹмꙋ́чити . и҆ вы́нꙋ нощь и҆ дн҃ь въ гробѣхъ и҆ в горахъ б҄ѣ , вопїа и҆ тлъкыисѧ ка́менїемъ · Ѹ҆ꙁрѣв̾ же і҆с҃а и҆ꙁдале́че , течѐ , и҆ поклони́сѧ е҆мꙋ , и҆ въꙁъпи гл҃сомъ ве́лїемъ , рече . что̀ мнѣ и҆ тебѣ і҆с҃е сн҃е б҃а вышнѧго; ꙁаклина́ю т҄ѧ бг҃ом̾ , не мꙋ́чи мене . гл҃аше б҄о е҆мꙋ . и҆ꙁыди дꙋше нечи́стыи ѿ чл҃ка · И҆ въпрашаше е҆го , что̀ т҄и е҆сть и҆мѧ; и҆ ѿвѣща гл҃ѧ , легеѻ҆нъ и́мѧ мнѣ , ꙗ҆́ко мно́ѕи е҆смы , и҆ моли́шѧ его мно́го , да не по́слетъ иⷯ вн҄ѣ страны · Бѣ же т҄ꙋ при горѣ стадо сви́но ве́лїе пасо́мо . и҆ моли́шѧ е҆го вс҄и бѣ́си гл҃юще . посли́ н҄ы в̾ свинїа , да в н҄ѧ вни́демъ . и҆ повелѣ и҆мъ а҆бїе і҆с҃ · И҆ і҆ꙁшеⷣше дꙋ́си нечи́стїи , в̾нидошѧ в̾ свинїѧ . и҆ ѹстреми́сѧ ста́до по́ брегꙋ в̾ море , бѣхꙋ же ꙗ҆ко двѣ ты́сꙋщи , и҆ ѹтопа́хꙋ в мо́ри . пасꙋщїи же свинїѧ , бѣжашѧ , и҆ въꙁвѣсти́шѧ въ градѣ и҆ в се́лех̾ · И҆ і҆ꙁыдо́ша ви́дѣти что е҆сть бы́вшее . и҆ прїидо́шѧ къ іс҃ови , и҆ видѣша бѣснова́вшагосѧ , сѣдѧща , и҆ ѻ҆блъче́на , и҆ смы́слѧща , и҆мѣвшаго легеѻ҆нъ , и҆ ѹбоа́шѧсѧ . повѣдашѧ же и҆мъ видѣвшеѝ , ка́ко бысть бѣсномꙋ , и҆ ѻ҆ свинїѧхъ · И҆ нача́шѧ молити его . ѿи̑ти ѿ предѣ́лъ и҆хъ · И҆ влѣꙁшꙋ е҆мꙋ в̾ корабль , молѧ́ше е҆го бѣснова́выисѧ , дабы бы́лъ с нимъ · И҆с҃ же не дастъ е҆мꙋ , н҄о рече емꙋ . и҆дѝ в доⷨ твои к̾ твои̑мъ , и҆ въꙁвѣсти и҆м̾ , е҆ли́ка т҄и г҃ь сотворѝ , и҆ поми́лова т҄ѧ · И҆ і́де , и҆ нача проповѣ́дати в̾ десѧтигра́дѣ , е҆ли́ка сътвори е҆мꙋ і҆с҃ , и҆ вс҄и дивлѧ́хꙋсѧ · ꙁаⷱ‍҇ , к҃ · И҆ прешеⷣшꙋ і҆с҃ꙋ в̾ корабли па́ки на ѻ҆нъ полъ . събрасѧ наро́дъ многъ ѻ҆ неⷨ , и҆ бѣ при́ мори · И҆ с҄е прїиде е҆ді́нъ ѿ а҆рхїсинагогъ , и́менемъ и҆а̑и́ръ , и҆ видѣвъ е҆го , падѐ при ногꙋ е҆го . и҆ молѧше е҆го много гл҃ѧ , ꙗ҆́ко дщ̑и моа̀ на кончи́нѣ е҆сть , да пришеⷣ въꙁложи́ши на ню рꙋ́цѣ , ꙗ҆́ко да сп҃се́тсѧ и҆ жива бꙋ́детъ . и҆ і́де с ни́мъ , ꙁаⷱ‍҇ , к҃а · И҆́ по немъ и҆дѧхꙋ народи мно́ꙁи , и҆ ѹгнѣта́хꙋ е҆го · И҆ жена̀ нѣ́каа сꙋщи в точе́нїи кро́ве , лⷮѣ дванадесѧте , и҆ мно́го пострада́вши ѿ многъ врачеⷡ‍҇ , і҆ и҆ꙁда́вши своѧ вс҄ѧ , и҆ ни е҆ді́ноа польꙁы ѻ҆брѣтши , н҄о паче в̾ горше пришеⷣши , слы́шавши ѻ҆ і҆с҃ѣ , пришеⷣши в҄ наро́дѣ съꙁадѝ , прикоснꙋсѧ ри́ꙁѣ е҆го , гл҃аше б҄о , ꙗ҆́ко а҆ще прикоснꙋ́сѧ ри́ꙁамъ е҆го , сп҃се́на бꙋ́дꙋ . и҆ а́бїе и҆ꙁсѧ́кнꙋ и҆сточникъ кро́ве еа̀ . и҆ раꙁꙋмѣ тѣломъ , ꙗ҆ко и҆сцѣлѣ ѿ ра́ны . и҆ а́бїе і҆с , раꙁꙋмѣ в себѣ си́лꙋ и҆ꙁшеⷣшꙋю ѿ него , и҆ ѻ҆бра́щсѧ в̾ наро́дѣ , гл҃аше . кто прикоснꙋсѧ ри́ѕахъ моиⷯ; и҆ гл҃ахꙋ е҆мꙋ ѹчн҃цы е҆го . видиши народъ ѹгнѣта́ющь т҄ѧ , и҆ гл҃еши кто сѧ прикоснꙋ̀ мн҄ѣ; и҆ ѻ҆бъглѧ́даше ви́дѣти сътворшꙋю с҄е · Жена́ же ѹбоа́вшисѧ и҆ трепе́щꙋщи , вѣдѧщи е҆же бысть е́й , прїиде , и҆ припаде к немꙋ , и҆ рече е҆мꙋ вс҄ю и́стинꙋ . ѻ҆́н же рече е́й , дщ̑и . вѣ́ра твоа сп҃се т҄ѧ . и҆дѝ в̾ ми́ръ , и҆ бꙋ́ди цѣла̀ ѿ раны твоеа̀ · Є҆ще е҆мꙋ гл҃ющꙋ , прїидо́шѧ ѿ а҆рхїсинаго́га гл҃юще , ꙗ҆́ко дщ̑и твоа оу́мре , что̀ е҆ще дви́жеши ѹчи́телѧ; і҆с҃ же а́бїе слы́шавъ сло́во гл҃емое , гл҃а а҆рхїсинаго́гови . не бо́исѧ , то́кмо вѣрꙋи . и҆ не ѻ҆ста́ви по себѣ ни е҆ді́ного и҆ти , то́кмо пеⷮра , и҆ і҆а́кова , и҆ і҆ѻ҆а́нна брата и҆а́ковлѧ · И҆ прїиде в̾ домъ а҆рхїсинаго́говъ , и҆ видѣ млъвꙋ , плачꙋщеѝсѧ и҆ крича́ще много , и҆ вшеⷣ , гл҃а и҆мъ . чт҄о млъвите , и҆ пла́четесѧ; ѻ҆трокови́ца нѣ́сть ѹмръла̀ , н҄о спитъ . и҆ рꙋга́хꙋсѧ е҆мꙋ · ѻ҆́н же и҆ꙁгнавъ вс҄ѧ , поѧ́тъ ѿц҃а ѻ҆троковица и҆ мт҃ре , и҆ і҆же бѣхꙋ с нимъ , вни́де и҆дѣже бѣ ѻ҆троковица лежащи . и҆ е҆мъ ꙁа́ рꙋкꙋ ѻ҆троковицꙋ , гл҃а е́й , талиѳа кꙋми , е҆же е҆сть скаꙁа́емо , дв҃це тебѣ гл҃ю , в̾ста́ни . и҆ а́бїе въста дв҃ца , и҆ хожⷣаше . б҄ѣ б҄о лѣтъ два̑надесѧте . и҆ ѹжасо́шѧсѧ ѹжасомъ ве́лїемъ . и҆ ꙁапрѣти и҆мъ мно́го , да никтоже ѹвѣсть сего . и҆ рече дати е́й ꙗ҆́сти ·
Глⷡ‍҇а , ѕ҃ · ꙁаⷱ‍҇ , к҃в · И іꙁыде ѿтꙋ́дꙋ , и҆ прїиде въ ѿч҃ьствїе свое , и҆ по нем̾ и҆дошѧ ѹчн҃цы е҆го · И҆ бы́вши сꙋбо́тѣ , начатъ на со́нмищи ѹчити , и҆ мно́ѕи слы́шаще дивлѧ́хꙋсѧ гл҃юще . ѿкꙋ́дꙋ семꙋ сїа; и҆ что премꙋ́дрость да́наа е҆мꙋ , и҆ си́лы таковы̀ рꙋкама е҆го быва́ют̾; не се́и л҄и е҆сть тектонъ , сн҃ь мр҃їин̾ . братъ же и҆а́ковꙋ , и҆ і҆ѻ҆сїи , и҆ і҆оу́дѣ , и҆ си́монꙋ; и҆ не сестры л҄и е҆го ꙁд̑ѣ сꙋть в насъ; и҆ блажнѧ́хꙋсѧ ѻ҆ немъ · Гл҃аше же и҆мъ і҆с҃ , ꙗ҆́ко нѣсть пррⷪ‍҇къ беꙁ̾ чьсти , то́кмо въ ѿч҃ьствїи своеⷨ , и҆ в̾ сро́д̾ствѣ  , и҆ в домꙋ своемъ . и҆ не можа́ше т҄ꙋ ни е҆ді́ноа си́лы сътворити , токмо ма́ло недꙋж́ныхъ въꙁлоⷤ рꙋцѣ , и҆сцѣлѝ . и҆ дивлѧ́шесѧ ꙁа невѣрствїе ихъ · И҆ ѻ҆бхожа́ше ве́си ѻ҆́крⷵтъ ѹча · ꙁаⷱ‍҇ , к҃г · И҆́ приꙁва̀ ѻ҆́бана́десѧте , и҆ начатъ и҆хъ посыла́ти , два̑ два̑ , и҆ даа́ше и҆мъ власть наⷣ дꙋхи нечи́стыми · И ꙁаповѣда и҆мъ , да ничесоже во́ꙁмⷮꙋ на пꙋть , то́кмо же́ꙁлъ е҆ді́нъ . н҄и пи́ры , ни̑ хлѣб́а , ни̑ при поѧсѣ мⷣ‍ꙵѣ , н҄о ѻ҆бꙋвени в̾ санда́лїа , и҆ не ѻ҆блачи́тисѧ в̾ двѣ ри́ꙁѣ · И҆ гл҃аше и҆мъ , и҆дѣже а҆́ще в̾ни́дете в домъ , т҄ꙋ пребыва́ите , доⷩ‍҇деже и҆ꙁы́дете ѿтꙋ́дꙋ . и е҆лицы а҆ще не прїимꙋтъ в҄ы , ниже послꙋшаютъ васъ , и҆сходѧ́ще ѿтꙋдꙋ , ѿтрѧсѣте прахъ и҆же поⷣ ногами ва́шими , въ свѣдѣтельство иⷨ . а҆ми́нь гл҃ю вамъ , ѿраⷣнѣе бꙋ́детъ содо́момъ и҆ гомо́роⷨ в дн҃ь сꙋдныи , неже гра́дꙋ томꙋ · И҆ і҆ꙁшеⷣше проповѣдахꙋ да пока́ютсѧ . и҆ бѣ́сы мно́гы и҆ꙁгонѧхꙋ , и҆ ма́ꙁахꙋ ма́сломъ мно́гы недꙋжны , и҆ сцѣлѣва́хꙋ · ꙁаⷱ‍҇ , к҃д · И҆́ ѹслы́шавъ цр҃ь и҆́родъ , ꙗ҆́вѣ б҄о бысть и́мѧ е҆го . и гл҃аше , ꙗ҆́ко і҆ѻ҆а́ннъ крⷵтѧѝ ѿ мр҃твыⷯ в̾ъста̀ , и҆ сего раⷣ‍ꙵ си́лы дѣ́ютсѧ ѻ҆ немъ · И҆нїи гл҃ахꙋ , ꙗ҆ко и҆лїа е҆сть . и҆нїи же гл҃ахꙋ , ꙗ҆ко пррⷪ‍҇къ е҆сть , и҆ли ꙗ҆́ко е҆ді́нъ ѿ пррⷪ‍҇къ · Слы́шав же и҆́роⷣ , рече , ꙗ҆ко е҆гоже а҆ꙁ̾ ѹсѣкнꙋхъ і҆ѻ҆а́нна , то́и е҆сть , то́и въста̀ ѿ мр҃твых̾ · То́и б҄о и́родъ пославъ , ꙗ҆́тъ і҆ѻа́нна , и҆ свѧꙁа̀ е҆го в темници , и҆родїѧ́ды ради жены фїли́ппа бра́та свое̑го , ꙗ҆́ко ѻ҆женисѧ ею̀ · Гл҃аше б҄о і҆ѻ҆а́ннъ и́родови . не достоитъ тебѣ и҆мѣти женꙋ̀ фїли́ппа бра́та твое̑го · И҆́родїа же гнѣвашесѧ нань , и҆ хотѧше е҆го ѹбити , и҆ не можа́ше . и҆́роⷣ б҄о боа́шесѧ і҆ѻ҆а́нна , вѣды е҆го мꙋж́а пра́веⷣна и҆ ст҃а , и҆ съблюда́ше е҆го , и҆ послꙋшав̾ е҆го мно́га творѧше , и҆ в̾ сла́дость е҆го послꙋшаше . и҆ приклю́чшꙋсѧ дн҃и потребнꙋ , е҆гда и҆́роⷣ рожⷣьствꙋ свое̑мꙋ ве́черю творѧше , кнѧѕе́мъ своимъ и҆ ты́сꙋщникомъ , и҆ старѣ́ишинам̾ галиле́искамъ . и҆ вшеⷣши дще́ри тоа̀ и҆родїѧ́ды , и҆ плѧса́вши , и҆ ѹгожⷣьши и҆́родови , и҆ въꙁлежа́щимъ с ниⷨ . рече цр҃ь дв҃ци , просѝ ѹ менѐ е҆же а҆ще хо́щеши , и҆ дамъ т҄и . и҆ клѧ́тсѧ ей  , ꙗ҆́ко а҆ще попро́сиши м҄и дамь т҄и , и҆ до полъ црⷵтвїа моего , ѻ҆на же и҆ꙁшеⷣши реⷱ‍҇ мт҃ри свое́й , чесо̀ прошꙋ̀; ѻ҆на же рече , главꙋ̀ і҆ѻ҆а́нна крⷵтлѧ . и҆ вшеⷣши а҆́бїе съ тща́нїемъ к̾ цр҃ю , просѝ гл҃ющи . хощꙋ̀ , да м҄и дасѝ ѿ него на блю́дѣ главꙋ і҆ѻ҆а́нна крⷵтлѧ . и҆ приско́рбенъ бысть цр҃ь , клѧ́твы же раⷣ‍ꙵ , и҆ ꙁа въꙁлежа́щихъ с нимъ , не въсхотѣ ѿрещисѧ еа̀ . и҆ а́бїе пославъ цр҃ь спекꙋлатора , повелѣ принестѝ главꙋ его . ѻ́н же шедъ ѹсѣкнꙋ его в темни́ци . и҆ принесѐ главꙋ его на блю́дѣ , и҆ дастъ ю҆̀ дв҃ци , и҆ дв҃ца дастъ ю҆̀ матери свое́й · И҆ слы́шавше ѹчн҃цы е҆го , прїидо́шѧ и҆ вꙁѧ́шѧ трꙋпъ его , и҆ положи́шѧ его въ гробѣ · ꙁаⷱ‍҇ , к҃е · И҆́ събра́шѧсѧ а҆плⷵи къ і҆с҃ꙋ , и҆ въꙁвѣсти́шѧ емꙋ вс҄ѧ , и҆ ели́ка сотвориша и҆ наѹчи́шѧ · И҆ рече и҆мъ . прїидѣте вы сами в пꙋ́сто мѣсто , еді́ни , и҆ почїите ма́ло . бѣхꙋ б҄о приходѧ́щеѝ и҆ ѿходѧ́щеѝ мно́ѕи , и҆ ни ꙗ҆́сти и҆мъ б҄ѣ коли · И҆ і҆до́шѧ в̾ пꙋ́сто мѣсто кораблемъ еді́ни . и҆ видѣшѧ иⷯ и҆дꙋща нароⷣ‍ꙵ , и҆ поꙁна́шѧ иⷯ мно́ѕи , и҆ пѣши ѿ всѣхъ градовъ стицѧхꙋсѧ та́мо . и҆ предвари́шѧ и҆хъ , и҆ снидо́шасѧ к немꙋ . и і҆ꙁшеⷣ , видѣ і҆с҃ нароⷣ мно́гъ , и҆ млⷵрдова ѻ҆ нихъ , ꙁане бѣхꙋ ꙗ҆ко ѻ҆вцѧ̀ не и҆мꙋще па́стырѧ · И начатъ и҆хъ ѹчити мно́го · И҆ ѹже часꙋ многꙋ бы́вшꙋ · Пристꙋ́пльше к̾ немꙋ ѹчн҃цы его , гл҃ашѧ . ꙗ҆ко пꙋ́сто есть мѣсто , и҆ чаⷵ ѹже мног̾ , ѿпꙋсти и҆хъ , да шеⷣше въ ѻ҆крⷵтныⷯ се́лехъ и҆ ве́сехъ , кꙋ́пѧтъ себѣ хлѣбы . не и҆мꙋтъ б҄о чесо ꙗ҆сти . ѻ҆н же ѿвѣщавъ , рече и҆мъ . дади́те и҆м̾ в҄ы ꙗ҆сти . и҆ гл҃ашѧ е҆мꙋ . да шеⷣше кꙋ́пимъ двѣма стома пѣнѧѕь хлѣбы , и҆ дамы и҆мъ ꙗ҆сти · ѻ҆́н же рече и҆мъ , коли́ко хлѣбы и҆́мате; и҆дѣте и҆ ви́дите . и҆ ѹвѣдѣвше гл҃аша , пѧть хлѣ́бъ , и҆ двѣ рыбѣ . и҆ повелѣ и҆мъ посади́ти всѧ на спо́ды на спо́ды на травѣ ꙁеленѣ . и҆ въꙁлегошѧ на́ лѣхы на лѣхы , по сто и҆ по пѧтьдесѧⷮ . и прїемъ пѧть хлѣ́бъ и҆ дв҄ѣ ры́бѣ , въꙁрѣвъ на нб҃о , блⷵви , и҆ преломи хлѣ́бы , и҆ даа́ше ѹчн҃комъ свои̑м̾ , да преⷣлага́ютъ преⷣ ними , и҆ ѻ҆бѣ рыбѣ раꙁдѣли всѣмъ . и҆ ꙗ҆́доша вс҄и , и҆ насы́тишѧсѧ . и҆ вꙁѧ́шѧ ѹкрꙋ́хы дванадесѧте ко́ша и҆сполнь , и҆ ѿ ры́бꙋ · Бѧ́ше же ꙗ҆́дшиⷯ хлѣбы ꙗ҆́ко пѧть ты́сѧщь мꙋ́жїи · ꙁаⷱ‍҇ , к҃ѕ · И҆́ а́бїе понꙋди ѹчн҃кы своѧ вни́ти в̾ кора́бль , и҆ вари́ти е҆го на ѻ҆́номъ полꙋ к̾ виѳсаи̑дѣ , до́ндеже самъ ѿпꙋсти наро́ды · И҆ ѿрек̾сѧ и҆мъ , и҆́де в̾ го́рꙋ помоли́тисѧ · И҆ ве́черꙋ бы́вшꙋ , б҄ѣ кора́бль посредѣ морѧ , и҆ саⷨ е҆ді́нъ на ꙁемлѝ · И҆ видѣ и҆хъ стра́жꙋща в̾ пла́ванїи , бѣ б҄о вѣтръ проти́венъ и҆мъ . и҆ ѻ҆ четве́ртѣи стражи нощънѣи , прїиде к ни́мъ по́ морю ходѧ̀ . и҆ хотѧ́ше минꙋти и҆хъ . ѻ҆ни же видѣ́вше е҆го ходѧща по морю , мнѣхꙋ при́ꙁракъ бы́ти , и҆ въꙁъпи́шѧ . вс҄и б҄о е҆го ви́дѣшѧ , и҆ смꙋти́шасѧ . и҆ а́бїе гл҃а с ними . и҆ рече и҆мъ , дръꙁа́и̑те , а҆ꙁъ е҆смь , не бо́итесѧ · И҆ въни́де к нимъ в кора́бль , и҆ ѹле́же вѣтръ . и҆ ѕѣло и҆ꙁли́ха в себѣ ѹжаса́хꙋсѧ и҆ дивлѧ́хꙋсѧ . не раꙁꙋмѣшѧ б҄о ѻ҆ хлѣбѣхъ . бѣ б҄о срⷣце иⷯ ѻ҆ка́менено . и прешеⷣше , прїидо́шѧ в ꙁе́млю генисаретъскꙋ , и҆ приста́шѧ · ꙁаⷱ‍҇ , к҃ꙁ · И҆́ і҆ꙁшеⷣшемъ и҆мъ и҆с кораблѧ̀ . а҆́бїе поꙁна́вше е҆го , ѻ҆бте́кше вс҄ю странꙋ т҄ꙋ , нача́шѧ на ѻ҆дрѣхъ приносити болѧ́щаѧ , и҆дѣже слы́шахꙋ ꙗ҆́ко т҄ꙋ е҆сть . и҆ ꙗ҆́може а҆́ще вхожⷣаше в̾ ве́си , и҆л҄и въ грады , и҆л҄и се́ла , на распꙋтїиⷯ полага́хꙋ недꙋж́ныа , и҆ молѧхꙋ е҆го , да по́не въскри́лїю ри́ꙁы е҆го прико́снꙋт̾сѧ . и҆ е҆лицы а҆́ще прикасахꙋсѧ е҆мъ , сп҃са́хꙋсѧ ·
Глⷡ‍҇а , ꙁ҃ · И събрашасѧ к̾ немꙋ фарїсе́е , и҆ нѣ́цїи ѿ кни́жникъ пришеⷣшеѝ ѿ і҆ерⷵли́ма . и҆ видѣвше нѣ́кыа ѿ ѹчн҃къ е҆го нечи́стыми рꙋками , си̑рѣчь , не ѹм̾ве́нами ꙗ҆́дꙋщ́е хлѣбы , рꙋга́хꙋсѧ . фарисе́е б҄о и҆ вс҄и і҆юде́е , а҆ще не трыюще ѹмыютъ рꙋкъ , не ꙗ҆дѧтъ , дръжа́ще преданїа старець . и҆ ѿ тръжища а҆ще не покꙋплютсѧ , не ꙗ҆́дѧтъ . і҆ и́на мно́га сꙋть ꙗ҆́же прїѧ́шѧ дръжати . погрꙋженїа стклѧ́ницѧⷨ и҆ чва́номъ , и҆ котломъ и҆ ѻ҆дро́мъ · ꙁаⷱ‍҇ , к҃и · Пото́мъ же въпрашѧхꙋ е҆го фарисе́е и҆ кни́жницы , почто̀ ѹчн҃цы твоѝ не хо́дѧтъ по преда́нїю ста́рецъ , н҄о не ѹмвенами рꙋками ꙗ҆́дѧтъ хлѣбъ; ѻ҆́нже ѿвѣщавъ , рече и҆мъ . ꙗ҆́ко добрѣ пррⷪ‍҇чьствова и҆са́іа ѻ҆ васъ лицемѣрехъ . ꙗ҆́коже е҆сть пи́сано . сїи людїе ѹстна́ми мѧ чтꙋтъ , срⷣце же и҆хъ дале́че ѿстои́тъ ѿ менѐ . сꙋ́е же чтꙋтъ мѧ̑ , ѹчѧ́ще ѹче́нїа ѕа́повѣди члчⷵкы , ѻ҆ставл̾ьше б҄о ꙁа́повⷣѣ бж҃їю , дръжитѐ преда́нїа члчⷵкаа · Креще́нїа чваномъ , и҆ стклѧницѧмъ , и҆ і́на подобна такова̀ мно́га творитѐ . и҆ гл҃аше и҆мъ , до́брѣ ѿмѣта́ете ꙁа́повⷣѣ бж҃їю , да преданїе ва́ше съблюде́те · Моѷсїи б҄о рече , чтѝ ѿц҃а твое̑го и҆ мт҃ре твою . и і́же ꙁлосло́витъ ѿц҃а и҆л҄и мт҃ре , смр҃тїю да оу́мрет̾ . вы̀ же гл҃ете , а҆ще речетъ чл҃къ ѿц҃ꙋ и҆ли мт҃ри , корва́нъ , е҆же е҆сть да́ръ , и҆же а҆ще ѿ мене пл́ьꙁевалъ е҆си . и҆ не ктомꙋ ѻ҆ставлѧ́ете . е҆го ничесо́же сътвори́ти ѿц҃ꙋ свое̑мꙋ и҆ли ма́тери свое́й , престꙋпа́юще сло́во бж҃їе преданїе̑мъ ва́шимъ , е҆же преда́сте . и҆ подо́бна такова̀ мно́га творитѐ · ꙁаⷱ‍҇ , к҃ѳ · И҆ приꙁвавъ весь наро́дъ , гл҃аше и҆м̾ . послꙋшаите мене вс҄и , и҆ раꙁꙋмѣите . ничесо́же е҆сть вн҄ѣѹдꙋ чл҃ка , входи́мо во́нь , е҆же мо́жетъ ѻ҆скверъни́ти е҆го . н҄о и҆сходѧ́щаѧ ѿ него , т҄а сꙋть сквернѧ́щаа чл҃ка . а҆ще кто и҆́мать ѹши слы́шати , да слышиⷮ · И҆ е҆гда̀ вни́де в до́мъ ѿ наро́да , въпрашѧхꙋ е҆го ѹчн҃цы е҆го ѻ҆ при́тчи · И҆ гл҃а и҆мъ , тако ли и҆ в҄ы нераꙁꙋ́мливи е҆сте; не раꙁꙋмѣ́ете ли , ꙗ҆́ко вс҄е е҆же и҆ꙁ внꙋ входи́мое в̾ чл҃ка , не мо́жетъ ѻ҆сквернити е҆го , ꙗ҆́ко не вхо́дитъ е҆мꙋ в̾ срⷣце , н҄о въ́ чрево , и҆ а҆федро́номъ и҆схо́дитъ , и҆стреблѧ́а вс҄ѧ бра́шна; гл҃аше же , ꙗ҆ко и҆схо́дѧщеѐ ѿ чл҃ка , т҄о скверни́тъ чл҃ка . иꙁъ ю́тръѹдꙋ б҄о срⷣца члчⷵка помышленїѧ ѕла̑ и҆схо́дѧтъ , прелюбодѣѧ́нїа , любодѣѧнїа , ѹбі́иства , татбы , лихои҆́мъства , ѻ҆би́ды , лꙋка́вствїа , лесть , стꙋдодѣѧнїа , ѻ҆́ко лꙋка́во , хꙋла̀ , гръды́ни , беꙁꙋмьство . вс҄ѧ сїа ѕла́ѧ и҆ꙁъ ѹтръ и҆схо́дѧтъ , и҆ сквернѧ́тъ чл҃ка · ꙁаⷱ‍҇ , л҃ · И҆ ѿтꙋ́дꙋ в̾ставъ и҆́де в̾ предѣ́лы тѷрскы и҆ сидо́нскы · И҆ вшедъ в до́мъ , никогоже хотѧ́ше дабы е҆го чюлъ , и҆ не мо́же ѹтаи̑тисѧ · слы́шавши б҄о жена̀ ѻ҆ немъ , е҆ѧ́же дщ̑и и҆мѧ́ше дꙋхъ нечи́стъ , прише́дши припаде к̾ нога́ма е҆го · Жена же б҄ѣ е҆́ллинска , сѷрофѷни́сса ро́домъ · молѧ́ше е҆го , да бѣ́са и҆жденетъ и҆ꙁ дще́ре еа̀ · Іс҃ же рече е́й , ѻ҆ста́ви , да пр́ьвѣе насытѧтсѧ чѧ́да . нѣсть б҄о добро ѿѧ́ти хлѣба чѧ́домъ , и҆ поврещѝ ѱомъ · ѻ҆на же ѿвѣщавши , гл҃а емꙋ , е́й г҃и . и҆бо и҆ ѱѝ поⷣ трапе́ꙁою ꙗ҆́дѧтъ ѿ крꙋпи́цъ дѣте́и · И҆ рече е́ѝ , ѕа сїе сло́во и҆дѝ , и҆ꙁы́де бѣсъ и҆ꙁ̾ дще́ре твоеа̀ · И҆ шеⷣши в домъ свои , ѻ҆брѣте бѣ́съ и҆ꙁшеⷣшъ , и҆ дщере лежа́щꙋ на ѻ҆дрѣ · ꙁаⷱ‍҇ . л҃а · И҆́ пакы и҆ꙁшеⷣ і҆с҃ ѿ предѣлъ тѷрскъ , и сидо́нскъ . прїиде на́ море галиле́йско , межⷣꙋ предѣ́лы декапо́льскы · И҆ приведо́ша к̾ немꙋ глꙋ́ха гꙋгни́ва , и молѧ́хꙋ е҆го да въꙁложиⷮ нань рꙋ́кꙋ . и҆ пое́мъ е҆го ѿ народа е҆ді́ного , вложѝ пръ́сты своа̀ въ ѹши е҆го , и҆ плю́нꙋвъ коснꙋ̀ е҆го въ ꙗ҆ꙁы́къ , и҆ въꙁрѣвъ на́ нб҃о , въꙁдохнꙋ̀ , и҆ гл҃а е҆мꙋ , е҆ффа́ѳа . е҆же е҆сть , раꙁвръꙁисѧ . и҆ а́бїе раꙁврьꙁо́стасѧ слꙋ́ха е҆го , и҆ раꙁрѣши́сѧ ю҆́ꙁа ꙗ҆ꙁы́ка е҆го , и҆ гл҃аше пра́во , и҆ ꙁапретѝ и҆мъ , да никомꙋже повѣдѧтъ . е҆ли́коже и҆мъ то́и ꙁапрѣщаше , паче и҆ꙁли́ха проповѣ́дахꙋ . и҆ преи̑ꙁли́ха дивлѧ́хꙋсѧ гл҃юще , до́брѣ вс҄е творитъ , и҆ глꙋхыа твориⷮ слы́шати , и҆ нѣмы́ѧ гл҃ати ·
Глⷡ‍҇а , и҃ · ꙁаⷱ‍҇ , л҃в · В ты́а дн҃и ѕѣло мно́гꙋ наро́дꙋ сꙋщꙋ , и҆ не и҆мꙋщимъ чесо̀ ꙗ҆́сти , приꙁва́въ і҆с҃ , ѹченикы своа , гл҃а иⷨ . млⷵрдꙋю ѻ҆ наро́дѣ , ꙗ҆ко ѹже тр҄и дн҃и присѣдѧтъ мн҄ѣ , и҆ не и҆мꙋть чесо̀ ꙗ҆́сти . и҆ а́ще ѿпꙋщꙋ и҆хъ не ꙗ҆дшѧ в̾ до́мы своѧ , ѻ҆слабѣютъ на пꙋтѝ . мно́ѕи б҄о ѿ нихъ и҆ꙁдале́че пришлѝ сꙋть · И҆ ѿвѣща́ша е҆мꙋ ѹчн҃цы е҆го . ѿкꙋ́дꙋ сихъ въꙁможетъ кт҄о ꙁд̑ѣ насы́тити хлѣба в̾ пꙋсты́ни; и҆ въпросѝ и҆хъ , коли́ко и҆́мате хлѣ́бы; ѻ҆ни же рѣша , сеⷣмь . и҆ повелѣ наро́дꙋ въꙁлежти на ꙁемли . и҆ прїемъ сеⷣмь хлѣбы , хвалꙋ въꙁдавъ преломи , и҆ даа́ше ѹчн҃комъ свои̑мъ , да преⷣлага́юⷮ . и҆ преⷣложи́шѧ преⷣ наро́домъ . и҆ і҆мѧ́хꙋ ры́бицъ ма́ло , и҆ сїа блⷵвивъ , рече преⷣложи́ти и҆ тыа̀ , ꙗ҆́до́шѧ же и҆ насы́тишѧсѧ . и҆ вꙁѧ́шѧ и҆ꙁбы́ткы ѹкрⷯꙋ , сеⷣмь ко́шницъ · бѣхꙋ же ꙗ҆́дшеѝ ꙗ҆́ко четы́ри ты́сꙋщѧ , и ѿпꙋсти и҆хъ . и҆ а́бїе влѣꙁъ в̾ кора́бль съ ѹчн҃кы свои́ми , прїиде въ страны далманꙋѳа́н̾скы · ꙁаⷱ‍҇ , л҃г · И҆́ іꙁыдо́шѧ фарисе́е , и҆ нача́шѧ стѧꙁа́тисѧ с нимъ , и҆́щꙋще ѿ него ꙁна́менїа с̾ нб҃се , и҆скꙋша́юще е҆го . и҆ въꙁдохнꙋвъ дх҃омъ своимъ , гл҃а . чесо̀ родъ се́и ꙁна́менїа и҆́щетъ; а҆ми́нь гл҃ю вамъ , а҆ще да́стьсѧ ро́дꙋ семꙋ ꙁна́менїе . и҆ ѻ҆ставль и҆хъ , влѣꙁъ па́кы в кора́бль , и҆́де на ѻ҆нъ полъ . и҆ ꙁабы́шѧ ѹчн҃цы е҆го вꙁѧти хлѣ́бы , и҆ ра́ꙁвѣ е҆діного хлѣб́а не и҆мѧхꙋ с̾ собо́ю в̾ корабли . и҆ прѣщаше и҆мъ гл҃ѧ . ѕри́те , блюдѣтесѧ ѿ кваса фарисе́иска , и҆ ѿ кваса и҆́родова . и҆ помыш̾лѧ́хꙋ дрꙋгъ къ дрꙋгꙋ гл҃юще , ꙗ҆́ко хлѣбы не и҆́мамы . и҆ раꙁꙋмѣвъ і҆с҃ , гл҃а и҆мъ . что помышлѧ́ете , ꙗ҆ко хлѣбы не и́мате; не оу҆̀ л҄и чꙋе́те , ниже раꙁꙋмѣ́ете; е҆ще ли ѻ҆ка́менено срⷣце ваше и҆́мате; ѻ҆́чи и҆мꙋщ́е не ви́дите , и҆ ѹши и҆мꙋще не слы́шите; и не по́мните ли е҆гда пѧть хлѣбы преломихъ в пѧть ты́сѧщь , колѝко , ко́шь и҆спо́лнь ѹкрꙋхъ прїа́сте; гл҃ашѧ е҆мꙋ , дв҄ана́десѧте · Є҆гда же сеⷣмь в четы́ри ты́сѧща , коли́ко ко́шницъ и҆сполненїа ѹкрꙋхъ прїа́сте; ѻ҆ни же рѣшѧ , сеⷣмь · И҆ гл҃а и҆мъ , ка́ко не раꙁꙋмѣ́ете; ꙁаⷱ‍҇ , л҃д · И҆́ прїиде въ виѳсаид́ꙋ , и҆ приведо́ша к н̾емꙋ слѣ́па . и҆ молѧ́хꙋ е҆го , да е҆го ко́снетъ . и҆ ем́ъ ꙁа́ рꙋкꙋ слѣпа́го , и҆ꙁведѐ е҆го вонъ и҆ꙁ веси . и҆ плю́нꙋвъ на́ ѻ҆́чи е҆го , въꙁложъ рꙋцѣ на̀нь , въпрашаше е҆го , а҆ще чт҄о ви́дитъ . и҆ въꙁрѣвъ , гл҃аше . ви́жꙋ чл҃кы ꙗ҆ко дре́вїе ходѧ́ще . пото́м же пакы въꙁложи рꙋцѣ на́ ѻчи е҆го , и҆ сотвори е҆го проꙁрѣти , и҆ ѹтворисѧ , и҆ ѹꙁрѣ свѣтло вс҄е . и҆ посла̀ е҆го в доⷨ е҆го гл҃ѧ . ни̑ в ве́сь вниди , ни повѣжⷣь комꙋ в̾ ве́си · ꙁаⷱ‍҇ , л҃е · И҆́ іꙁы́де і҆с҃ , и҆ ѹчн҃цы е҆го в̾ ве́си кесарїа́ фили́пповы . и҆ на пꙋти́ въпраша́ше ѹчн҃кы своа , гл҄ѧ и҆мъ . кого̀ м҄ѧ гл҃ютъ чл҃цы бы́ти; ѻ҆ни же ѿвѣща́ша . і҆ѻ҆а́нна крⷵтлѧ , и҆ і҆нїи і҆лїю , дрꙋѕїи́ же е҆ді́ного ѿ пррⷪ‍҇къ . и҆ то́и гл҃а и҆мъ . вы же кого̀ м҄ѧ гл҃ете быти; ѿвѣща́в̾ же пеⷮръ гл҃а е҆мꙋ , т҄ы е҆си х҃с · ꙁаⷱ‍҇ , л҃ѕ · И҆́ ꙁапрѣти и҆мъ , да никомꙋже гл҃юⷮ ѻ҆ немъ · И҆ начатъ ѹчи́ти и҆хъ , ꙗ҆́ко подоба́етъ сн҃ꙋ члчⷵкомꙋ мно́го пострада́ти , и҆ і҆скꙋше́нꙋ бы́ти ѿ ста́рецъ , и҆ а҆рхїере́й , и҆ кни́жник̾ , и҆ ѹбїенꙋ бы́ти , и҆ тре́тїи дн҃ь въскрⷵнꙋти · И҆ не ѻ҆бинꙋ́асѧ сло́во гл҃аше . и҆ прїемь е҆го петръ , начатъ прѣтити е҆мꙋ · ѻ҆́н же ѻ҆бра́щьсѧ , и҆ въꙁ̾рѣ́въ на ѹчн҃кы своѧ , ꙁапрѣти петро́ви гл҃ѧ . и҆дѝ ꙁа мно́ю сатана . ꙗ҆ко не мы́слиши ꙗ҆же сꙋть бж҃їа , н҄о ꙗ҆же члчⷵка · И҆ приꙁвавъ наро́ды съ ѹченикы свои́ми , рече и҆мъ · ꙁаⷱ‍҇ , л҃ꙁ · И҆́же хощетъ по мнѣ и҆ти , да ѿвр́ъжетсѧ себѐ , и҆ воꙁметъ крⷵтъ свои , и҆ по мнѣ грѧдетъ · И҆же б҄о а҆ще хо́щетъ дш҃ꙋ свою спⷵти , погꙋбиⷮ ю҆̀ · а и҆же погꙋбитъ дш҃ꙋ свою мене ради , і҆ е҆ѵⷢ‍҇лїа , то́и сп҃сетъ ю҆̀ · Каа̀ б҄о пол̾ꙁа чл҃кꙋ , а҆́ще приѻ҆брѧщетъ ми́ръ весь , и҆ ѿщети́тъ дш҃ꙋ свою̀; и҆ли что̑ дастъ чл҃кь и҆ꙁмѣ́нꙋ на дш҃и свое́й; и҆же б҄о а҆ще постыдитсѧ менѐ , и҆ мои̑хъ слове́съ , в ро́дѣ́ семъ прелюбодѣ́инемъ и҆ грѣшнемъ , и҆ сн҃ь члчⷵкїи постыдитсѧ е҆го , е҆гда прїидетъ въ сла́вѣ ѿц҃а свое̑го , съ а҆́гг҃лы ст҃ыми ·
Глⷡ‍҇а , ѳ҃ · ꙁаⷱ‍҇ , л҃ꙁ · И гл҃аше и҆мъ . а҆ми́нь гл҃ю вамъ , ꙗ҆́ко сꙋть нѣ́цїи ѿ ꙁдѣ стоѧ́щихъ , и҆же не и҆мꙋт̾ в̾кꙋсити смр҃ти , до́ндеже ви́дѧтъ црⷵтвїе бж҃їе пришедшее в си́лѣ · ꙁаⷱ‍҇ , л҃и · И҆́ по шесть дн҃їи поѧ́тъ і҆с҃ петра̀ , и҆ і҆а́кова , и҆ і҆ѻа́нна , и҆ въꙁведе и҆хъ на́ горꙋ высокꙋ ѻ҆собь е҆ді́ны , и҆ преѻ҆браꙁи́сѧ преⷣ ни́ми . и҆ ри́ꙁы е҆го быша блеща́щесѧ , бѣлы ѕѣло̀ ꙗ҆́ко снѣ́гъ , ꙗ҆́цѣх же не мо́жетъ бѣли́лникь ѹбѣлити на ꙁемлѝ . и҆ ꙗ҆́висѧ и҆мъ , и҆лїа с моѷсе́ѻмъ . и҆ бѣ́ста съ і҆с҃омъ гл҃юща · И҆ ѿвѣщавъ петръ , гл҃а і҆с҃ови . ра́вви , добро̀ е҆сть намъ ꙁд̑ѣ быти , и҆ сътворимъ кро́вы тр҄и , тебѣ е҆ді́нъ , и҆ моѷсе́ѻви е҆ді́нъ , и҆ і҆лїи е҆ді́нъ . не вѣдѧше б҄о чт҄о рещѝ , бѣхꙋ б҄о пристра́шни . и҆ бысть ѻ҆б́лакъ ѻ҆сѣнѧ́а иⷯ . и҆ прїиде глⷵа и҆ꙁъ ѻ҆́блака , гл҃ѧ се́й е҆сть сн҃ъ мо́и въꙁлю́бленыи , того посл́ꙋшаите · И҆ внеꙁа́пꙋ въꙁрѣ́вше , ктомꙋ никогоже видѣша , то́кмо і҆с҃а е҆ді́ного с̾ собою · сходѧ́щем же и҆мъ с̾ горы̀ , ꙁапрѣти и҆мъ , да никомꙋже повѣдѧтъ ꙗ҆́же видѣша , то́кмо е҆гда сн҃ъ члчⷵкїи и҆ꙁ мр҃твыхъ въскрⷵнетъ · ꙁаⷱ‍҇ , л҃ѳ · И҆ сло́во ѹдръжа́шѧ в себѣ , стѧꙁающесѧ , чт҄о е҆сть е҆же и҆ꙁ мр҃твыхъ въскрⷵнꙋт́и · И въпрашѧ́хꙋ е҆го гл҃юще , ꙗ҆́ко гл҃ютъ кни́жницы , ꙗ҆́ко и҆лїи подоба́етъ прїитѝ преже; ѻ҆́н же ѿвѣщавъ , рече и҆мъ . и҆лїа ѹбо пришеⷣ преже , ѹстро́итъ вс҄ѧ . и҆ како е҆сть пи́сано ѻ҆ сн҃ѣ члчⷵтѣмъ , да мно́го постра́жетъ , и҆ ѹничиженъ бꙋдетъ . н҄о гл҃ю вамъ , ꙗ҆́ко и҆лїа прїиде , и҆ сътвори́шѧ е҆мꙋ е҆ли́ка хотѣш́ѧ , ꙗ҆́коже е҆сть пи́сано ѻ҆ немъ · И пришеⷣ къ ѹчн҃комъ . видѣ народъ мно́гъ ѻ҆ нихъ , и҆ кни́жникы стѧꙁа́ющасѧ с ни́ми . і҆ а́бїе весь нароⷣ видѣвъ е҆го ѹжасе́сѧ . и҆ прирі́щꙋще цѣлова́хꙋ е҆го , и҆ въпросѝ кни́жникы , что̀ стѧꙁа́е̑тесѧ к себѣ; ꙁаⷱ‍҇ , м҃ · И҆ ѿвѣщавъ е҆ді́нъ ѿ наро́да , рече  · ѹчт҃лю , приведохъ сн҃а мое̑го к тебѣ , и҆мꙋщь дꙋхъ нѣмъ . и҆ і҆дѣже коли́ждо им́етъ е҆го , раꙁбива́етъ е҆го , и҆ пѣ́ны тѣщ́итъ , и҆ скрежещетъ ꙁꙋбы̀ свои́ми , и҆ ѻ҆цѣпѣнѣвае̑тъ . и҆ рѣхъ ѹчн҃комъ твои̑мъ , да и҆жⷣенꙋтъ е҆го , и҆ не въꙁмого́шѧ · ѻ҆́н же ѿвѣщавъ гл҃а е҆мꙋ . ѡѼ ро́де невѣ́ренъ , доко́лѣ в̾ ваⷵ бꙋд́ꙋ; доко́лѣ трьплю в҄ы; приведѣте е҆го ко мнѣ · И приведо́ша е҆го к̾ немꙋ . и҆ видѣвъ е҆го , а҆́бїе дꙋхъ сътрѧсѐ е҆го . и҆ падъ на ꙁемлѝ валѧ́шесѧ , пѣны тѣщ́а · и҆ въпросѝ ѿц҃а е҆го , коли́ко лⷮѣ е҆сть , ѿнелиже с҄е бысть е҆мꙋ; ѻ҆́н же рече , и҆ꙁдѣтска . и҆ мно́гажⷣы въ ѻ҆́гнь въве́рже е҆го , и҆ в̾ во́ды , да погꙋбиⷮ е҆го . н҄о а́ще что мо́жеши , помоꙁѝ намъ млⷵрдовавъ ѻ҆ насъ · И҆с҃ же рече е҆мꙋ . е҆же а҆ще чт҄о мо́жеши вѣ́ровати , вс҄ѧ въꙁможна вѣрꙋю̑щемꙋ · И҆ а҆́бїе въꙁъпи ѿц҃ь ѻ҆трочате , съ слеꙁами гл҃аше . вѣрꙋю г҃и , помоѕѝ мое̑мꙋ невѣрїю · Видѣв же і҆с҃ , ꙗ҆́ко сри́щетсѧ народъ , ꙁапрѣтѝ дꙋ́хꙋ нечи́стомꙋ , гл҃ѧ е҆мꙋ . дꙋше нѣм́ыи и҆ глꙋхї́и , а҆ꙁъ т҄и повелѣва́ю , и҆ꙁы́ди и҆ꙁ него , и҆ ктомꙋ не в̾ни́ди в него · И҆ въꙁъпи́въ , и҆ мно́го прꙋжа́всѧ , и҆ꙁы́де · И҆ бысть ꙗ҆́ко мр҃твъ , ꙗ҆́коже мно́ꙁѣмъ гл҃ати , ꙗ҆́ко ѹмреⷮ · И҆с҃ же҆́ е́мъ е҆го ꙁа́ рꙋкꙋ , въꙁⷣви́же е҆го , и҆ в̾ста̀ · И҆ вшеⷣшꙋ е҆мꙋ в домъ , ѹчн҃цы е҆го въпрашахꙋ е҆го е҆ді́ного , ꙗ҆́ко м҄ы не въꙁмогохомъ и҆ꙁгна́ти е҆го; и҆ рече и҆мъ . се́и роⷣ ничи́мже мо́жетъ и҆ꙁы́ти , то́кмо мл҃твою и҆ постоⷨ . и҆ ѿтꙋ́дꙋ и҆ꙁ̾шеⷣше , и҆дѧ́хꙋ сквоꙁѣ галиле́ю , и҆ не хотѧше да кто̀ ѹвѣсть . ѹчаше б҄о ѹчн҃кы своѧ , и гл҃аше и҆мъ . ꙗ҆́ко сн҃ь члчⷵкїи пре́данъ бꙋдетъ в̾ рꙋц́ѣ чл҃чьстѣ , и҆ ѹбїютъ е҆го , и҆ ѹбїенъ бывъ , в̾ тре́тїи дн҃ь въскрⷵнетъ . ѻ҆ни же не раꙁꙋмѣва́хꙋ гл҃а , и҆ боа́хꙋсѧ е҆го въпросити · ꙁаⷱ‍҇ , м҃а · И҆́ прїиде в капернаѹмъ , и҆ в домꙋ бывъ , въпраша́ше и҆хъ , что на пꙋти в себѣ помышлѧ́сте; ѻ҆ни́ же молча́хꙋ . дрꙋгъ къ дрꙋгꙋ б҄о стѧꙁа́шасѧ на пꙋти , кто̀ е҆сть болїи · И҆ сѣд̾ пригласѝ ѻ҆́бана́десѧте , и҆ гл҃а и҆м̾ · А҆ще кто̑ хо́щетъ ста́рѣи быти , да бꙋ́детъ всѣхъ ме́ншїи , и҆ всѣмъ слꙋга̀ · И҆ прїимъ ѻ҆троча , поста́ви е҆̀ посредѣ и҆хъ . и҆ ѻ҆бьем́ъ е҆̀ , рече иⷨ . и҆же а́ще е҆діно таковыхъ ѻ҆троча́тъ прїиметъ въ и҆мѧ моѐ , мене прїе́млетъ . и҆ і҆же мене прїе́млетъ , не менѐ прїе́млеⷮ , н҄о посла́вшаго м҄ѧ · ѿвѣща же е҆мꙋ і҆ѻ҆а́ннъ , гл҃ѧ · ѹчителю , видѣхомъ нѣ́коего и҆́менемъ твои̑мъ и҆ꙁгонѧ́ща бѣсы , и҆же не хо́дитъ по насъ , и҆ въꙁбрани́хоⷨ е҆мꙋ , ꙗ҆́ко не послѣдꙋетъ намъ · И҆с҃ же реⷱ‍҇ , не брани́те е҆мꙋ . никтоже б҄о е҆сть и҆же сътворитъ си́лꙋ ѻ҆́ и́мени моемъ , и҆ въꙁмо́жеⷮ в̾ско́рѣ ꙁло́словити м҄ѧ . и҆же б҄о нѣсть на в҄ы , по васъ е҆сть · И҆же б҄о а҆ще напои́тъ в҄ы ча́шꙋ во́дꙋ въ и҆мѧ мое , ꙗ҆́ко хв҃и е҆сте . а҆ми́нь гл҃ю вамъ , не погꙋби́тъ мꙁды̀ своеа̀ · ꙁаⷱ‍҇ , м҃в И҆́ іже а́ще събла́ꙁнитъ е҆ді́ного ѿ малыхъ сихъ вѣ́рꙋющиⷯ в м҄ѧ . добрѣе е҆сть е҆мꙋ паче , а҆ще ѻ҆блежитъ ка́мень жръ́новныѝ ѻ҆ вы́ѝ е҆го , и҆ в̾врьжен̾ бꙋ́детъ в мо́ре · И҆ а́ще съблажнѧ́еⷮ т҄ѧ рꙋка твоа̀ , ѿсѣци ю҆̀ . добрѣ т҄и есть бѣдникꙋ в̾ живо́тъ вни́ти , неже ѻ́бѣ рꙋцѣ и҆мꙋщꙋ вни́ти в̾ гее́ннꙋ , въ ѻ҆гнь неѹгаса́ющїи , и҆деже че́рвь и҆хъ не ѹмираеⷮ и҆ ѻ́гнь не ѹгаса́ет · И҆ а́ще нога твоа̀ съблажнѧ́ет̾ т҄ѧ , ѿсѣцѝ ю҆̀ . добрѣ т҄и е҆сть вни́ти в̾ жївотъ хро́мꙋ . неже дв҄ѣ ноѕѣ и҆мꙋщꙋ в̾верженꙋ быти в гее́ннꙋ , въ ѻ́гнь неѹгаса́ющїи , и҆деже червь иⷯ не ѹмира́етъ , и҆ ѻ҆́гнь не ѹгаса́етъ · И҆ а́ще ѻ҆́ко твое съблажнѧ́ет̾ т҄ѧ , и҆ст̾кнѝ е҆̀ . добрѣ т҄и е҆сть съ е҆ді́нѣмъ ѻ҆́коⷨ в̾ни́ти в̾ црⷵтвїе бж҃їе . неже дв҄ѣ ѻ҆́цѣ и҆мꙋщꙋ в̾ве́рженꙋ быти в̾ гее́ннꙋ ѻ҆́гненꙋю , и҆деже червь и҆хъ не ѹмира́ет̾ , и҆ ѻ҆гнь не ѹгаса́ет̾ · Всѧкъ б҄о ѻ҆гнеⷨ ѻ҆соли́тсѧ . и҆ всѧ́ка жертва со́лїю ѻ҆соли́тсѧ . добро̀ соль . а҆ще же соль не слана̀ бꙋ́детъ , чимъ ѻ҆соли́тсѧ; и҆мѣите соль в себѣ . и҆ ми́ръ и҆мѣите межⷣꙋ собою ·
Глⷡ‍҇а , і҃ · И ѿтꙋ́дꙋ в̾ставъ , пре́иде въ предѣлы и҆ю̑деискыа , ѻ҆б онъ полъ и҆ѻ҆рда́на . и҆ снидо́шѧсѧ пакы наро́ди к немꙋ . и҆ ꙗ҆́ко ѻ҆бы́чаи и҆мѣ , па́кы ѹча́ше и҆хъ · ꙁаⷱ‍҇ . м҃г · И҆́ пристꙋ́пльше фарїсе́е , въпроси́шѧ е҆го , а҆ще достоитъ мꙋжꙋ женꙋ̀ пꙋсти́ти; и҆скꙋшающе е҆го · ѻ҆нъ же ѿвѣщавъ рече и҆мъ . что вамъ ꙁаповѣ́да моѷсїи; ѻ҆ни же рѣш́ѧ , моисїи повелѣ кни́гꙋ распꙋстнꙋю написати , и҆ пꙋстити . и҆ ѿвѣщавъ і҆с҃ , рече и҆мъ . по жестосрьдїю ва̀шемꙋ написа̀ вамъ ꙁа́повѣдь сїю . ѿ ꙁача́ла же съꙁданїа , мꙋж́а и҆ жен́ꙋ сътвориⷧ‍҇ ѧ҆̀ е҆сть б҃ъ · Сего ради ѻ҆ста́витъ чл҃кь ѿц҃а свое̑го и҆ мт҃ре , и҆ прилѣпи́т̾сѧ к̾ женѣ свое́й , и҆ бꙋдꙋтъ ѻ҆ба в̾ плоть е҆ді́нꙋ · Тѣмже ѹже нѣ́ста дв҄а , н҄о плоть е҆ді́на . е҆же ѹбо б҃ъ съчета , чл҃кь да не раꙁлꙋча́етъ · И҆ в домꙋ пакы ѹчн҃цы е҆го ѻ҆ семъ въпроси́ша е҆го , и҆ гл҃а и҆мъ · ꙁаⷱ‍҇ , м҃д · И҆́же а҆ще пꙋститъ женꙋ̀ свою̀ , и҆ ѻ҆женитсѧ и҆ною , прелюбы̀ твори́тъ на ню · И҆ а́ще жена̀ пꙋститъ м́ꙋжа , и҆ поса́гнетъ ꙁа и҆но́го , прелюбы твори́тъ · И҆ приношѧ́хꙋ к̾ немꙋ дѣти , да ко́снетсѧ и҆хъ . ѹчн҃цы же прѣща́хꙋ приносѧ́щимъ · Видѣвъ же і҆с҃ , негодова . и҆ рече и҆мъ , ѻ҆ста́вите дѣтїи приходити ко мнѣ , и҆ не брани́те и҆мъ . тацⷯѣ б҄о е҆сть црⷵтвїе бж҃їе . а҆ми́нь гл҃ю вамъ . и҆же а́ще не прїимеⷮ црⷵтвїа бж҃їа ꙗ҆́ко ѻтроча̀ , не и҆́мать вни́ти в н҄е . и҆ ѻ҆бье́мъ и҆хъ , въꙁло́жь рꙋцѣ на нихъ блⷵвѧше и҆хъ · ꙁаⷱ‍҇ , м҃е · И҆́ і҆сходѧ́щꙋ е҆мꙋ на пꙋть , притекъ нѣ́кїи и҆ покло́нсѧ на колѣнꙋ е҆мꙋ , въпраша́ше е҆го . ѹчт҃лю бл҃гыи , чт҄о сотворю̀ , да животъ вѣчныи наслⷣѣствꙋю; і҆с҃ же рече е҆мꙋ . что м҄ѧ гл҃еши бл҃га; никтоже бл҃гъ , то́кмо е҆ді́нъ б҃ъ . ꙁаповѣди вѣсѝ; не прелюбы сотвори́ши , не ѹб́їи , не ѹкради , не лжесвѣ́дѣтельствꙋи , не ѻ҆би́ди . чтѝ ѿц҃а твое̑го и҆ мт҃ре · ѻ҆́н же ѿвѣщавъ рече е҆мꙋ . ѹчт҃лю , сїа вс҄ѧ съхранихъ ѿ ю́ности моеа̀ · И҆с҃ же въꙁрѣвъ нань , воꙁлюбѝ е҆го , и҆ рече е҆мꙋ . е҆ді́ного е҆си не докончалъ . и҆ди , е҆ли́ка и҆́маши прода́ждь , и҆ да́ждь ни́щимъ , и҆ і҆мѣти и҆́маши съкро́вище на нб҃си . и҆ прїидѝ и҆ ходи в̾ слⷣѣ менѐ вꙁемъ крестъ · ѻ҆́н же дрѧхлъ быв̾ ѻ҆ словесѝ , ѿи̑де скорбѧ̀ , бѣ б҄о и҆мѣ́а стѧжанїѧ мно́га . и҆ въꙁрѣвъ і҆с҃ . гл҃а ѹчн҃комъ своимъ · ꙁаⷱ‍҇ , м҃ѕ · Ка́ко неѹдо́бь и҆мꙋщеѝ богатьство в црⷵтвїе бж҃їе вни́дꙋтъ . ѹчн҃цы же ѹжаса́хꙋсѧ ѻ҆ словесѣхъ е҆го · И҆с҃ же па́кы ѿвѣщавъ гл҃а и҆мъ . чѧ́да , ка́ко неѹдо́бь ѹпова́ющимъ на богатьство , в̾ црⷵтвїе бж҃їе вни́ти . ѹдо́бѣе б҄о е҆сть вльбꙋ́дꙋ сквоꙁѣ и҆глинѣ ѹши проитѝ , неже богатꙋ в̾ црⷵтвїе бж҃їе вни́ти · ѻ҆ни же и҆ꙁли́ха дивлѧ́хꙋсѧ , гл҃юще к̾ себѣ , т҄о кт҄о мо́жеⷮ сп҃се́нъ бы́ти; въꙁрѣв же на ниⷯ і҆с , гл҃а . ѿ чл҃къ невъꙁможно , н҄о не ѿ б҃а . всѧ б҄о въꙁможна сꙋть ѿ б҃а · Нача́т же петръ гл҃ати е҆мꙋ . се̑ м҄ы ѻ҆ста́вихомъ вс҄ѧ , и҆ в̾ слⷣѣ тебе и҆до́хомъ · ѿвѣщав же і҆с҃ , рече . а҆ми́нь гл҃ю вамъ . никтоже е҆сть и҆же ѻ҆ста́вилъ е҆сть домъ , и҆ли братїю , и҆ли сестры̀ , и҆ли ѿц҃а , и҆ли мт҃ре , и҆ли женꙋ̀ , и҆ли чѧда , и҆ли се́ла , мене ради , и҆ е҆ѵⷢ‍҇лїа , а҆ще не прїиметъ стори́цею , нн҃ѣ́ въ времѧ с҄е , домоⷡ‍҇ , и҆ братїѧ и҆ сестръ , и҆ ѿц҃ѧ и҆ мт҃ре и҆ чѧдъ , и҆ селъ , по и҆ꙁгна́нїи . и въ вѣкъ грѧд́ꙋщїи животъ вѣчныи · Мно́ѕи же бꙋ́дꙋт̾ прьвїи , послⷣѣ́ни , и҆ послⷣѣнїи , прь́ви · Бѣхꙋ же на пꙋти въсходѧ́ще въ і҆ерлⷵи́мъ , и҆ б҄ѣ варѧа и҆хъ і҆с҃ . и҆ ѹжаса́хꙋсѧ , и҆ в̾ слⷣѣ и҆дꙋще боа́хꙋсѧ · ꙁаⷱ‍҇ , м҃ꙁ · И҆́ пое̑мъ па́кы ѻ҆банадесѧте , начаⷮ и҆мъ гл҃ати ꙗ҆́же хотѧхꙋ е҆мꙋ быти . ꙗ҆́ко с҄е въсхо́димъ въ і҆е̑рлⷵи́мъ , и҆ сн҃ь члчⷵкїи пре́данъ бꙋ́детъ а҆рхїереѻ҆мъ и҆ кни́жникомъ , и҆ ѻ҆сꙋ́дѧтъ е҆го на смр҃ть , и҆ предадѧтъ е҆го ꙗ҆́ѕы́ком̾ , и҆ порꙋгаютсѧ е҆мꙋ , и҆ ѹѧ́ꙁвѧтъ е҆го , и҆ ѻ҆плю́ютъ е҆го , и҆ ѹбїюⷮ е҆го . и҆ третїи дн҃ь въскрⷵнетъ · И҆ преⷣ ниⷨ прїидо́ста , и҆і̑аковъ и҆ і҆ѻ҆а́нъ , сн҃а ꙁеведе́ѻва , гл҃юща  . ѹчт҃лю , хо́щевѣ , да е҆же а҆ще про́сивѣ  , сътвори́ши на́ма · ѻ҆́н же рече и҆́ма , чт҄о хо́щета да сътворю̀ ва́ма; ѻ҆на же рѣ́ста е҆мꙋ . дажⷣь намъ да е҆ді́нъ ѻ҆деснꙋю тебе и҆ е҆ді́нъ ѻ҆шꙋюю тебѐ сѧ́девѣ в̾ сла́вѣ твое́й · И҆с҃ же реⷱ‍҇ и҆ма , не вѣ́ста чесо про́сита . мо́жета ли пи́ти чашꙋ ю҆̀же а҆ꙁъ пїю , и҆ кр҃ще́нїеⷨ и́мже а҆ꙁъ крⷵща́юсѧ крⷵти́тисѧ; ѻ҆на же рѣста е҆мꙋ , мо́жевѣ · И҆с҃ же рече и́ма . чашꙋ ѹбо ю҆̀же а́ꙁъ пїю и҆спїе́та . и҆ кр҃щенїемъ , и́мже а҆ꙁъ креща́юсѧ крⷵти́тасѧ . а҆ е҆же сѣ́сти ѻ҆деснꙋю́ мене , и҆ ѻ҆шꙋю́ю , нѣсть мн҄ѣ дати , н҄о и҆́мже ѹгото́вано е҆сть · И слы́шавше де́сѧть , нача́шѧ негодовати ѻ҆ і҆а́ковѣ и҆ і҆ѻ҆а́ннѣ · И҆с҃ же приꙁва́въ и҆хъ , гл҃а и҆мъ · Вѣ́сте , ꙗ҆ко мнѧ́щеѝсѧ владати ꙗ҆́ѕы́кы , съѻ҆долѣва́ютъ и҆мъ . и҆ вели́цїи и҆хъ , ѻ҆бладаютъ и́ми · Не та́коже бꙋ́деⷮ в̾ васъ . н҄о и҆же а҆ще хо́щетъ в̾ васъ вѧщшїи быти , да бꙋд́етъ ваⷨ слꙋга̀ . и҆ і҆же а́ще хо́щеⷮ в̾ васъ быти старѣи , да бꙋ́детъ всѣмъ рабъ · И҆бо и҆ сн҃ъ чл҃чь не прїиде да послꙋж́атъ е҆мꙋ , но да послꙋж́итъ , и҆ дати дш҃ꙋ свою и҆ꙁ̾бавленїе ꙁа мно́гы · ꙁаⷱ‍҇ . м҃и · И҆ прїидо́шѧ въ і҆е̑рїхо́нъ . и҆ і҆сходѧ́щꙋ е҆мꙋ ѿ і҆ерїхо́на , и҆ ѹчн҃комъ е҆го , и҆ наро́дꙋ многꙋ . сн҃ь тимеѻ҆въ , вартиме́и слѣпыи , сѣдѧ́ше при пꙋтѝ просѧ . и҆ слы́шавъ ꙗ҆́ко і҆с҃ наꙁарѧни́нъ е҆сть , начатъ ꙁва́ти и҆ гл҃ати . сн҃е дввⷣъ і҆с҃е поми́лꙋи м҄ѧ . и҆ прѣщахꙋ е҆мꙋ мно́ѕи , да ѹмлъчи́тъ · ѻ҆нъ же мно́жае паче ꙁваше , сн҃ꙋ дввⷣъ , поми́лꙋи м҄ѧ · И҆ ставъ і҆с҃ , рече е҆го въꙁгласи́ти . и҆ въꙁ̾гласи́шѧ слѣп̾ца , гл҃юще е҆мꙋ . дръꙁа́й , в̾ъстани , ꙁоветь т҄ѧ · ѻ҆́н же ѿвр́ьгъ ри́ѕы своѧ в̾ътавъ прїиде къ і҆с҃ови · И҆ ѿвѣщавъ гл҃а е҆мꙋ і҆с҃ , чт҄о хо́щеши да сътворю тебѣ; слѣпы́и же гл҃а е҆мꙋ . ѹчи́телю , да проꙁрю · И҆с҃ же рече е҆мꙋ . и҆дѝ , вѣра твоа̀ сп҃се т҄ѧ . и҆ а́бїе ꙁпрорⷥѣ , и҆ по і҆с҃ѣ и҆де в̾ пꙋть ·
Глⷡ‍҇а , а҃і · ꙁаⷱ‍҇ , м҃ѳ · И е҆гда̀ прибли́жишѧсѧ въ і҆е́рлⷵи́мъ , въ виѳсфагі́ю и҆ виѳанїю к̾ горѣ е҆леѻ́ньстѣи , посла̀ дв҄а ѿ ѹчн҃къ свои̑х̾ , и҆ гл҃а и҆мъ . и҆дѣта в̾ весь ꙗже есть прѧмо ва́ма , и҆ а́бїе входѧ́ща в н҄ю , ѻ҆брѧ́щете жрѣ́бѧ привѧ́ꙁано , на не́же никтож ѿ чл҃къ всѣде , ѿрѣш̾ша е҆̀ , приведѣта . и҆ а́щ кт҄о ва́ма речетъ , чт҄о твори́та с҄е; рцѣта , ꙗ҆́ ко г҃ь требꙋе́тъ е҆̀ , и҆ а́бїе по́слетъ е҆̀ сѣмо И҆до́ста же , и҆ ѻ҆брѣто́ста жрѣбѧ привѧ́ꙁан при дверехъ вн҄ѣ на распꙋтїи . и҆ ѿрѣши́ста е҆̀ И҆ нѣцїи ѿ стоѧ́щихъ т҄ꙋ , гл҃ахꙋ и҆мъ . чт҄ дѣ́ета ѿрѣшающа жрѣбѧ; ѻ҆на же рѣста и҆мъ ꙗ҆́коже ꙁаповѣ́да и҆ма і҆с҃ , и҆ ѻ҆ста́виша ѧ҆̀ · И҆ при ведо́ста жрѣбѧ къ і҆с҃ови , и҆ въꙁложи́шѧ на н ри́ѕы своѧ̀ , и҆ всѣ́де на не · Мно́ѕи же ри́ѕы своѧ постла́шѧ по пꙋти . дрꙋѕїи же ва́іе рѣꙁахꙋ ѿ дре́вїа , и҆ постила́хꙋ по пꙋти · И҆ предходѧ щеѝ , и҆ в̾ слѣдъ грѧдꙋщеѝ , въпїа́хꙋ , гл҃юще ѻ҆са́нна , блⷵвенъ грѧдыѝ въ и҆мѧ гн҃е , блⷵвено грѧ дꙋщее црⷵтво въ и҆мѧ гн҃е , ѿц҃а нашего дв҃да ѻ҆са́нна в̾ вы́шънихъ · ꙁаⷱ‍҇ , н҃ · И҆ вни́де въ і҆ерⷵлимъ і҆с҃ , и҆ в̾ цр҃ковъ . и҆ съглѧ́давъ вс҄ѧ , поꙁдѣ ѹже сꙋщꙋ часꙋ , и҆ꙁыде в̾ъ виѳанїю съ ѻ҆бѣмана́десѧте · И҆ на ѹтрїа и҆ꙁшеⷣшемъ и҆мъ ѿ виѳанїа , вꙁал̾ка . и҆ видѣвъ смоковницꙋ и҆ꙁдалеч и҆мꙋщꙋ листъвїе , прїиде , а҆ще ѹбо что ѻ҆брѧ́щ на неи . и҆ пришеⷣ к неи , и҆ ничесоже ѻ҆брѣте , ток мо листвїе . не оуѼ бо̑ б҄ѣ вре́мѧ смоквамъ · и҆ ѿ вѣщавъ і҆с҃ , рече е́й . да не ктомꙋ ѿ тебе въ вѣкы никтоже плода снѣсть · И҆ слы́шахꙋ ѹчн҃ цы е҆го · И҆ пр҄їидо́шѧ пакы въ і҆ерлⷵи́мъ · И вшедъ і҆с҃ в̾ цр҃ковь , начаⷮ и҆ꙁгони́ти продаю́щаѧ и кꙋпꙋ́ющаѧ в̾ъ цр҃кви , и҆ трапе́ѕы тръжником̾ , и сѣдалищѧ продаю̀щихъ го́лꙋби , и҆спроврьже . и҆ н даа́ше да кт҄о мимонесетъ сосꙋдъ сквоꙁѣ цр҃ковь И҆ ѹчаше гл҃ѧ и҆мъ . нѣ́сть л҄и пи́сано , ꙗ҆́к хра́мъ мои , хра́мъ мл҃твѣ наречетсѧ всѣмъ ꙗ҆ ѕыкомъ; вы же сътвори́сте е҆го врьте́пъ раꙁбо́ини коⷨ · И҆ слы́шашѧ кни́жницы і҆ а҆рхїере́е , и҆ и҆ска́хꙋ како е҆го погꙋбѧтъ . боѧ́хꙋ бо сѧ е҆го . ꙗ҆ко весь нароⷣ дивлѧшесѧ ѻ҆ ѹче́нїи е́го · И҆ ꙗ҆́ко по́ꙁдѣ бысть , и҆схожⷣаше вонъ и҆ꙁ града · И ѹтро ми моходѧ́ще , видѣша смоковницꙋ , и҆с̾со́хшꙋ и҆с ко ренїа · И҆ в̾спомѧнꙋвъ петръ , гл҃а е҆мꙋ . ра́вви ви́ждь смоко́вницꙋ ю҆же проклѧтъ , оу҆́сше · И҆ ѿвѣ щавъ і҆с҃ гл҃а и҆мъ · ꙁаⷱ‍҇ , н҃а · И҆мѣ́ите вѣрꙋ бж҃їю . а҆ми́нь б҄о гл҃ю вамъ , ꙗ҆́ко и҆же а҆ще речетъ горѣ се́и , дви́гнисѧ и҆ в̾ве́рꙁисѧ в̾ море , и҆ не раꙁ̾мы́слитъ в̾ срⷣцы свое̑мъ , н҄о вѣрꙋ и҆метъ , ꙗ҆́ко е҆же гл҃етъ , быва́етъ . бꙋ́детъ е҆мꙋ е҆же а́ще реⷱ‍҇тъ · Сего ради гл҃ю вамъ , вс҄ѧ е҆ли́ка а҆ще молѧ́щесѧ про́сите , вѣрꙋите ꙗ҆́ко прїе́млете , и҆ бꙋ́детъ вамъ · И҆ е҆гда стоитѐ молѧ́щесѧ , ѿпꙋща́ите а҆ще чт҄о и҆́мате на кого , да и҆ ѿц҃ь ва́ш̾ и҆же е҆сть на нб҃сехъ , ѿпꙋ́ститъ ваⷨ съгрѣше́нїѧ ва́шѧ · Аще ли же в҄ы не ѿпꙋщѧ́ете , ни ѿц҃ь вашъ и҆же е҆сть на нб҃сехъ , ѿпꙋститъ вамъ съгрѣше́нїи вашихъ · ꙁаⷱ‍҇ , н҃в · И҆ прїдо́шѧ паки въ і҆ерⷵли́мъ , и҆ в̾ цр҃ькви ходѧ́щꙋ е҆мꙋ , прїидо́ша к немꙋ , а҆рхїере́е и҆ кни́жницы и҆ ста́рцы . и҆ гл҃ашѧ е҆мꙋ , коею̀ ѻ҆́бластїю сїа твори́ши; и҆ кт҄о т҄и ѻ҆́бласть сїю даст̾ , да сїа твори́ши; і҆с҃ же ѿвѣщавъ , рече и҆мъ . въпрошꙋ̀ в҄ы и҆ а҆ꙁъ сло́во е҆ді́но , и҆ ѿвѣщаите м҄и , и҆ рекꙋ̀ вамъ коею̀ ѻ҆́бластїю сїа творю̀ · Кр҃ще́нїе і҆ѻ҆а́нново , с̾ нб҃се ли б҄ѣ , и҆ли ѿ чл҃къ; ѿвѣща́ите м҄и · И҆ мы́шлѧхꙋ к̾ себѣ гл҃юще . а҆́ще речемъ , с̾ нб҃се , речеⷮ , почто ѹбо не вѣ́ровасте е҆мꙋ; н҄о а҆ще речемъ , ѿ чл҃къ , боѧ́хꙋсѧ людїи . всѝ б҄о и҆мѣ́ахꙋ і҆ѻ҆а́нна ꙗ҆́ко въи́стинꙋ пррⷪ‍҇къ б҄ѣ · И ѿвѣща́вше гл҃ашѧ , не вѣмы · И҆ ѿвѣщавъ і҆с҃ , гл҃а и҆мъ . ни̑ а҆ꙁъ гл҃ю вамъ коею̀ ѻ҆́бластїю сїа творю̀ ·
Глⷡ‍҇а , в҃і · ꙁаⷱ‍҇ , н҃г · И нача́тъ и҆мъ в̾ при́тчѧхъ гл҃ати . виногра́дъ насади чл҃къ , и҆ ѻ҆гради ѻ҆пло́том̾ , і҆ и҆скопа̀ точи́ло , и҆ съꙁда̀ сто́лпъ , и҆ предастъ е҆го тѧжа́телемъ , и҆ ѿиде . и҆ посла̀ к тѧжа́телемъ въ́ времѧ , раба̀ , да ѿ тѧжа́тель прїиметъ ѿ плода виногра́да · ѻ҆ни же еⷨше е҆го , би́ша , и҆ посла́шѧ тощь · И҆ пакы посла̀ к нимъ дрꙋгїи рабъ , и҆ того̀ ка́менїеⷨ би́вше , проби́шѧ главꙋ̀ е҆мꙋ̀ , и҆ послашѧ бесче́стенъ . и҆ па́кы и҆но́го посла̀ , и҆ того ѹби́ша , и҆ мно́гы и҆́ны , ѻ҆́вы ѹбо бїюще , ѻ҆́вы же ѹбива́юще · Є҆ще ѹбо е҆ді́ного сн҃а и҆мѣ въꙁлю́бленнаго свое̑го , посла̀ и҆ того к ниⷨ послⷣѣ гл҃ѧ . ꙗ҆ко ѹсрамѧ́тсѧ сн҃а мое̑го · ѻ҆ни же тѧжа́теле рѣшѧ к̾ себѣ , ꙗ҆ко се́и е҆сть наслѣдник̾ , прїидѣте ѹбїемъ е҆го , и҆ на́ше бꙋдетъ наслⷣѣ́ствїе . и҆ е́мше е҆го ѹби́шѧ , и҆ и҆ꙁверъѓошѧ вонъ и҆ꙁ виногра́да · Что ѹбо сътвори́тъ г҃ь виногра́да; прїидетъ и҆ погꙋбитъ тѧжа́телѧ , и҆ дастъ винограⷣ и҆нѣмъ · н҄и писа́нїа ли сего чл҄и е҆сте; ка́мень , е҆гоже не в рѧдꙋ сътвори́шѧ ѕи́жⷣꙋщеѝ , се́й бысть въ главꙋ̀ ю҆́глꙋ , ѿ г҃а быⷵ с҄и , и҆ е҆сть ди́вна въ ѻ҆чїю на́шею · И҆ и҆ска́хꙋ е҆го ꙗ҆́ти , и҆ ѹбоа́шѧсѧ наро́да · Раꙁꙋмѣшѧ б҄о , ꙗ҆ко к нимъ при́тчю рече . и҆ ѻ҆ста́вльше е҆го ѿи̑до́шѧ · ꙁаⷱ‍҇ , н҃д · И҆ посла́шѧ к̾ немꙋ нѣ́кїа ѿ фарисе́и , и і҆родїѧ́нъ , да е҆го ѻ҆бльстѧтъ сло́вомъ . ѻ҆ни же пришеⷣше , гл҃ашѧ е҆мꙋ . ѹчт҃лю , вѣмы ꙗ҆́ко и́стинен̾ е҆си , и҆ не ради́ши ни ѻ҆ ко́мже . не ꙁри́ши б҄о на лицѐ чл҃комъ , н҄о въи́стинꙋ пꙋти бж҃їю ѹчиши . досто́итъ л҄и кинсо́нъ кесареви дати , и҆ли н҄и; да́мы ли , и҆ли не да́мы; ѻ҆́н же вѣды иⷯ лицемѣ́рїе , рече и҆мъ . что̀ мѧ и҆скꙋшѧ́ете; принесѣте м҄и пѣнѧꙁь да ви́жⷣꙋ . ѻ҆ни же принесо́шѧ . и҆ гл҃а иⷨ , чїи ѻ҆́браꙁъ сїи , и҆ наⷣписа́нїе; ѻ҆ни́ же рѣшѧ е҆мꙋ , кесаре́въ . и҆ ѿвѣщав̾ і҆с҃ , рече и҆мъ . въꙁⷣади́те кесаре́ва , кесаре́ви , и҆ бж҃їа бв҃и . и҆ чюди́шѧсѧ ѻ҆ немъ · ꙁаⷱ‍҇ , н҃е · И҆ прїидо́ша саⷣдꙋке́е к нем́ꙋ , и҆же гл҃юⷮ въскрⷵнїю не быти , и҆ въпроси́шѧ е҆го гл҃юще . ѹчт҃лю , моѷсїи написа̀ намъ , ꙗ҆ко а҆ще комꙋ братъ ѹмреⷮ , и҆ ѻ҆ста́витъ жен́ꙋ , а҆ чѧдъ не ѻ҆ста́витъ . да по́иметъ братъ е҆го женꙋ е҆го , и҆ въскрⷵсиⷮ сѣмѧ бра́тꙋ свое̑мꙋ . сеⷣмь бра́тїи б҄ѣ , и҆ пе́рвыи поѧ́тъ женꙋ , и҆ ѹмира́а не ѻ҆ста́ви сѣмене · И҆ вторыи поѧ́тъ ю҆̀ , и҆ ѹмре , и҆ ни то́и ѻ҆ста́ви сѣмене · И҆ тре́тїи такоже . и҆ поѧ́шѧ ю҆̀ сеⷣмь , и҆ не ѻ҆ста́вишѧ сѣмене . послⷣѣ же всѣхъ оу҆́мре и҆ жена . в̾ въскр҃се́нїе ѹбо е҆гⷣа въскрⷵнꙋ , кото́ромꙋ и҆хъ бꙋдетъ жена̀; сеⷣмь б҄о и҆мѣша ю҆̀ женꙋ̀ · И҆ ѿвѣщавъ і҆с҃ , рече и҆мъ . не сего ли ради прелща́етесѧ , не вѣдѧще писа́нїѧ , ни си́лы бж҃їа; е҆гда б҄о и҆ꙁ мр҃твыхъ въскре́снꙋтъ , ни же́нѧⷮсѧ , ни посага́юⷮ · н҄о сꙋть ꙗ҆́ко а́гг҃ли на нб҃сехъ · ѻ҆ мрътвых же ꙗ҆ко въста́ютъ , нѣ́сте ли чл҄и в кни́гахъ моѷсе́ѻ҆вѣхъ , при кꙋпинѣ ꙗ҆́ко рече емꙋ б҃ъ гл҃ѧ; а҆ꙁъ б҃ъ а҆враа́мовъ , и҆ б҃ъ и҆саа́ковъ , и҆ б҃ъ і҆а́ковль , нѣсть б҃ъ мр҃твыхъ , н҄о б҃ъ живыхъ; Вы̑ ѹбо мно́ѕи прелща́етесѧ · ꙁаⷱ‍҇ , н҃ѕ · И҆ пристꙋп́ль е҆ді́нъ ѿ книжникъ , слы́шавъ и҆хъ стѧꙁа́ющѧсѧ , и҆ видѣвъ ꙗ҆́ко до́брѣ ѿвѣща̀ и҆м̾ , въпросѝ е҆го , каа̀ е҆сть пр́ьваа всѣхъ ꙁа́повѣдїи; і҆с҃ же ѿвѣща е҆мꙋ . ꙗ҆́ко пр́ьвѣиши всⷯѣ ꙁа́повѣдїи , слы́ши і҆ил҃ю . г҃ь бг҃ъ вашъ , г҃ь е҆ді́нъ е҆сть · И҆ въꙁлю́биши г҃а б҃а твое̑го всѣмъ срⷣцемъ твоиⷨ , и҆ всею дш҃ею̀ твоею̀ , и҆ всѣмъ ѹмо́мъ твои̑мъ , и҆ всею̀ крѣ́постїю твоею̀ . сїа е҆сть пр́ьваа ꙁа́повѣдь · И҆ втора́а подобна е́й . въꙁлю́биши бли́жнѧго свое̑го ꙗ҆ко самъ себѐ · Бо́лши сею̀ и́на ꙁа́повѣдь нѣсть · И҆ рече е҆мꙋ кни́ж̾никъ . до́брѣ ѹчи́телю въи́стинꙋ рече , ꙗ҆́ко е҆ді́нъ е҆сть б҃ъ и҆ нѣсть иⷩ‍҇ ра́ꙁвѣ е҆го . и҆ е҆же любити е҆го всⷨѣ срⷣцем̾ , и҆ всѣмъ ра́ꙁꙋмомъ , и҆ всею дш҃ею , и҆ всею крѣ́постїю . и҆ е҆же люби́ти бли́жнѧго ꙗ҆́ко себе . бо́ле е҆сть всѣхъ вс҄есъжже́нїи и҆ жрътвъ · И҆с҃ же видѣв̾  , ꙗ҆́ко смыслено ѿвѣща̀ , рече е҆мꙋ , не дале́че е҆си ѿ црⷵтвїа бж҃їа · И҆ никто́же смѣ́аше ктомꙋ е҆го въпроси́ти · И ѿвѣща́въ і҆с҃ , гл҃аше , ѹча̀ въ цр҃ькви · Ка́ко гл҃ютъ кни́жницы , ꙗ҆ко х҃с сн҃ь е҆сть дввⷣъ; то́и бо̑ дв҃дъ рече дх҃омъ ст҃ымъ . гл҃а г҃ь гв҃и мое̑мꙋ , сѣди ѻ҆деснꙋю менѐ , дондеже положꙋ врагы̀ твоѧ поⷣножїе нога́ма твои́ма · Са́мъ ѹбо дввⷣъ гл҃етъ е҆го г҃а , и҆ ѿкꙋдꙋ сн҃ь е҆мꙋ е҆сть; и҆ мно́гъ нароⷣ послꙋшаше е҆го в̾ сла́дость · ꙁаⷱ‍҇ , н҃ꙁ · И҆ гл҃аше и҆мъ въ ѹче́нїи свое́мъ . блюдѣтесѧ ѿ кни́жникъ хотѧ́щихъ въ ѻ҆дѣѧ́нихъ ходити . и҆ цѣлова́нїа на тр́ъжищыхъ , и҆ пр́еже сѣда́нїа на со́нмищыхъ , и҆ прьво въꙁлеженїа на вечерⷯѣ , поѧ̑да́юще до́мы в̾довицъ , и҆ непщеванїемъ далече молѧ́щесѧ . сїи прїимꙋтъ ли́шше ѻ҆сꙋжⷣенїе · И҆ сѣ́дъ і҆с прѧ́мо съкро́вищномꙋ храни́лищꙋ , ꙁрѧ́ше ка́ко народъ мещет мѣдь въ съкро́вищное храни́лище . и мно́ѕи бога́тїи вмѣтахꙋ многа . и҆ пришеⷣши е҆ді́на в̾дови́ца ѹбо́га , въве́рже лѣптѣ дв҄ѣ , е҆же е҆сть кодра́н̾тъ · И҆ приꙁвавъ ѹчн҃кы своѧ , рече и҆мъ . а҆ми́нь гл҃ю вамъ , ꙗ҆́ко вдови́ца сїа ѹбо́гаа мно́жае всѣхъ в̾ве́рже в̾мѣта́ющыⷯ въ скро́вищное храни́лище . всѝ б҄о ѿ и҆ꙁбы́тка свое̑го в̾врьго́шѧ . сїа́ же ѿ лише́нїа свое̑го , вс҄ѧ е҆ли́ка и҆мѧ́ше в̾ве́рже вс҄е житїе своѐ ·
Глⷡ‍҇а , г҃і · ꙁаⷱ‍҇ , н҃и · Н исходѧщꙋ е҆мꙋ ѿ цр҃кве , гл҃а е҆мꙋ е҆ді́нъ ѿ ѹчн҃къ е҆го . ѹчи́телю , ви́жⷣь каково̀ каменїе , и҆ какова̀ ꙁда́нїѧ · И҆ ѿвѣща́въ і҆с҃ , рече е҆мꙋ . ви́диши ли сїа вели́ка ꙁданїа; не и҆́мать ѻ҆ста́ти ꙁд̑ѣ ка́мень на ка́мени , и҆же не раꙁори́тсѧ · И҆ сѣдѧ́щꙋ е҆мꙋ на горѣ е҆леѻ́нстѣи прѧмо цр҃ькви , въпрашѧ́хꙋ е҆го е҆ді́ного , петръ , і҆ и҆а́ковъ , і҆ и҆ѻа́ннъ , и҆ а҆ндре́ѧ , рцѝ намъ , когда̀ сїа бꙋдꙋтъ; и҆ кое бꙋ́детъ ꙁна́менїе , е҆гда̀ и҆мꙋт̾ вс҄ѧ сїа сконча́тисѧ; і҆с҃ же ѿвѣщав̾ и҆мъ , нача́тъ гл҃ати . блюдѣтесѧ , да не кто̀ васъ прельсти́тъ . мно́ѕи б҄о прїидꙋтъ въ и҆мѧ моѐ гл҃юще , ꙗ҆ко а҆ꙁъ е҆смь , и҆ мно́гы прельстѧ́тъ . е҆гда же ѹслы́шите брани , и҆ слы́шанїа бра́немъ , не ѹжаса́итесѧ . подоба́етъ б҄о быти , н҄о не ѹѼ кончи́на . в̾ста́нетъ б҄о ꙗ҆́ѕыкъ на ꙗ҆ѕыкъ , и҆ црⷵтво на црⷵтво , и҆ бꙋ́дꙋтъ трꙋси по мѣ́ста , и҆ бꙋ́дꙋтъ гла́ди и҆ мѧте́жи . нача́ло болѣѕнемъ с҄и · ꙁаⷱ‍҇ , н҃ѳ · Блюдѣте же сѧ в҄ы сами . предадѧ́т̾ б҄о в҄ы в со́нмищѧ , и҆ на съборищихъ бїени бꙋдете . и҆ преⷣ воево́дами и҆ цр҃и ведени бꙋ́дете мене ради , въ свⷣѣтельство и҆мъ . и҆ въ всѣхъ ꙗ҆́ѕы́цехъ подоба́етъ прежⷣе проповѣдатисѧ е҆ѵⷢ‍҇лїю · е҆гда же поведꙋтъ в҄ы предаю́ще , не пре́же пецѣтесѧ , чт҄о въꙁ̾гл҃ете . ни поѹча́итесѧ . н҄о е҆же а҆ще дастьсѧ вамъ в̾ то́и часъ , с҄е гл҃ите . не вы̀ б҄о бꙋ́дете гл҃ющеи́ , н҄о дх҃ъ ст҃ыи · Предасть же браⷮ бра́та на смр҃ть , и҆ ѿц҃ь чѧдо . и҆ в̾ста́нꙋт̾ чѧда на роди́телѧ , и҆ ѹбїютъ и҆х̾ · и҆ бꙋ́дете ненавидими всѣми и́мени мое́го ради · претръпѣвыи же до конца , се́и сп҃сенъ бꙋ́детъ · ꙁаⷱ‍҇ , ѯ҃ · Є҆́гда же ѹꙁрите мерꙁость ꙁапꙋстѣнїа , реченнꙋю данїи́ломъ пррⷪ‍҇комъ , стоѧ́щꙋ и҆дѣже не подобаетъ , чтыѝ да раꙁꙋмѣ́етъ · Тогда̀ сꙋщїи въ і҆юдеи , да бѣжѧтъ на́ горы , і҆ и́же на кровѣ , да не сла́ꙁитъ в̾ домъ , ни да вни́детъ вꙁѧ́ти чесо ѿ домꙋ свое̑го . и҆ и́же на селѣ сыи , да не въꙁ̾врати́тсѧ в̾спѧть , вꙁѧти ри́ꙁꙋ свою · горе же непраꙁⷣнымъ и҆ доѧ́щиⷨ в тыѝ дн҃и · Моли́те же сѧ , да не бꙋ́детъ бѣжьство ваше ꙁимѣ · Бꙋдꙋтъ б҄о дн҃їе тїи ско́рбь , ꙗ҆́кова не бысть такова ѿ нача́ла съꙁда́нїю , е҆же съꙁда б҃ъ до нн҃ѣ , и҆ не бꙋ́детъ · И҆ а҆ще не бы̀ г҃ь прекратилъ дн҃їи , не бы̀ ѹбо спⷵласѧ всѧка плоть · н҄о и҆ꙁ̾бранныⷯ ради и҆хже и҆ꙁ̾бра̀ , прекратиⷮ дн҃и · И тогда а҆ще кто речетъ вамъ . с҄е ꙁдѣ х҃с , и҆ли с҄е ѻ҆́нде , не и҆мѣт́е вѣры · в̾ста́нꙋтъ б҄о лже христи , и҆ лже пррⷪ‍҇цы , и҆ дадꙋтъ ѕна́менїѧ и҆ чюдеса , къ е҆же прельсти́ти а҆ще въꙁмо́жно і҆ и҆ꙁбра́нныа . вы же блюдѣтесѧ , с҄е прежⷣе рѣхъ вамъ вс҄ѧ · ꙁаⷱ‍҇ , ѯ҃а · Но в ты́и дн҃и по скорби то́й , сл҃нце поме́р̾кнетъ , и҆ лꙋна̀ не дасть свѣта свое̑го . и҆ ѕвѣꙁды бꙋ́дꙋтъ с̾ нб҃се спа́дающе , и҆ си́лы ꙗ҆́же на нб҃сехъ подви́жꙋтсѧ · И҆ тогда̀ ѹѕрѧⷮ сн҃а члчⷵкаго грѧдꙋща на ѻ́блацѣхъ съ си́лою и҆ сла́вою многою . и҆ тогда по́слетъ а҆гг҃лы своа̀ , и҆ съберетъ и҆ꙁбра́нныѧ своѧ ѿ четы́рехъ вѣтръ , ѿ конца ꙁемлѝ до конца нб҃ꙋ . ѿ смоковница же наѹчитесѧ при́тчи . е҆гда ѹже вѣтвїе еа̀ бꙋ́детъ мла́до , і҆ и҆ꙁраща́е̑тъ листвїе , вѣдите ꙗ҆́ко блиꙁь е҆сть жатва . та́ко и в҄ы е҆гда сїа ви́дите быва́юща , вѣ́дите ꙗ҆ко блиꙁъ е҆сть при дверехъ . а҆ми́нь гл҃ю вамъ , ꙗ҆́ко не и́мать преитѝ родъ се́й , до́н̾деже вс҄ѧ сїа бꙋдꙋтъ · ꙁаⷱ‍҇ , ѯ҃в · Нб҃о и҆ ꙁемлѧ пре́идетъ , словеса же моѧ не пре́идꙋтъ · ѻ҆ дн҃и же томъ и҆л҄и ѻ҆ часѣ , никтоже вѣсть , ни а́гг҃ели и҆же сꙋть на нб҃сехъ , ни сн҃ъ , то́кмо ѿц҃ь . блюдѣте , бди́те , и҆ моли́тесѧ . не вѣсте б҄о когда вре́мѧ бꙋдетъ · ꙗ҆́коже чл҃къ ѿходѧ , ѻ҆ставль домъ сво́и , и҆ вдавъ рабомъ своиⷨ власть , и҆ комꙋжⷣо дѣло своѐ , и҆ вратарю повелѣ , да бди́тъ · бди́те ѹбо , не вѣ́сте б҄о когда г҃ь до́мꙋ прїидетъ , вечеръ , и҆ли полꙋ́нощи , и҆ли в пѧтлоглаше́нїе , и҆ли оу҆́тро , да не пришеⷣ в̾неꙁапꙋ , ѻ҆брѧщет̾ в҄ы спѧщѧ . а҆ ꙗ҆́же вамъ гл҃ю , всѣмъ гл҃ю , бди́те ·
Глⷡ‍҇а , д҃і · Бѣ же па́сха и҆ ѻ҆прѣсноцы по двою дн҃їю · И҆ і҆ска́хꙋ а҆рхїере́е и҆ кни́жницы , ка́ко е҆го лестїю е҆́м̾ше ѹбїютъ . гл҃ахꙋ же , н҄о не в̾ праꙁⷣник̾ , е҆да како млъва бꙋдетъ людъска · ꙁаⷱ‍҇ , ѯ҃г · И҆ сꙋщꙋ е҆мꙋ въ виѳанїи , в домꙋ си́мона прокаженаго , въꙁлежащꙋ е҆мꙋ · Пр̾їиде жена̀ и҆мꙋщи а҆лава́стръ мѷра нар̾днаго пистикїа мно́гоцѣнны . и҆ съкрꙋши а҆лава́стръ , въꙁливаше е҆мꙋ на главꙋ · Бѣхꙋ же нѣцїи негодꙋ́юще в̾ себѣ , и҆ гл҃юще . въ что̀ ги́бель сїа мѷрнаа бысть; можа́ше бо с҄е продано̀ бы́ти вѧ́ще трїи сотъ пѣнѧѕь , и҆ да́тисѧ ни́щимъ . и҆ прѣща́хꙋ е́й · И҆с҃ же рече , ѻ҆ста́вите еа̀ , что̀ е́й трꙋды̀ даетѐ; добро̀ дѣло съдѣла ѻ҆ мнѣ . всегда б҄о ни́щаѧ и҆́мате с̾ собою , и҆ е҆гда хо́щете , мо́жете и҆мъ добро творити . мене же не всегда и҆́мате . е҆же и҆мѣ сїа , сътворѝ . преⷣвари пома́ꙁати м҄и тѣло на погребе́нїе · А҆ми́нь гл҃ю вамъ . и҆деже а҆ще проповѣстьсѧ е҆ѵⷢ‍҇лїе с҄е въ всемъ ми́рѣ , и҆ е҆же сътвори́ сїа , гл҃ано бꙋ́детъ в̾ па́мѧть еа̀ · ꙁаⷱ‍҇ , ѯ҃д · И҆ іоу́да и҆скарїѻ́т̾скїи е҆ді́нъ ѿ ѻ҆боюна́десѧте , и҆́де къ а҆рхїер́еѻмъ да предасть е҆го и҆мъ · Ѡ҆ни же слы́шавше въꙁра́довашасѧ , и҆ ѻ҆бѣща́шѧ е҆мꙋ сре́бреникы дати , и҆ и҆ска́ше ка́ко е҆го в̾ подо́бно вре́мѧ предастъ · И҆ в̾ пр́ъвы дн҃ь ѻ҆прѣ́снокъ , е҆гда па́схꙋ жрѧ́хꙋ , гл҃аша е҆́мꙋ ѹчн҃цы е҆го · Гд̑ѣ хо́щеши , шеⷣше ѹгото́вае̑мъ да ꙗ҆́си па́схꙋ; и҆ посла̀ дв҄а ѿ ѹчн҃къ своиⷯ , и҆ гл҃а и҆мъ . и҆дѣта въ́ граⷣ , и҆ срѧ́щеⷮ в҄ы чл҃къ в̾ скꙋделницѣ во́дꙋ носѧ , по немъ и҆дѣта . и҆ и҆дѣже а́ще вни́деⷮ , рцѣта господи́нꙋ до́мꙋ , ꙗ҆́ко ѹчт҃ль гл҃етъ , гдѣ е҆сть вита́лница  , и҆деже пасхꙋ съ ѹчн҃кы мои́ми снѣм́ъ; и҆ то́и ва́ма пока́жетъ го́рницꙋ ве́лїю по́стланꙋ гото́вꙋ . т҄ꙋ ѹгото́ваита намъ · И҆ и҆ꙁыдоста ѹчн҃ка е҆го , и҆ прїдо́ста въ́ градъ , и҆ ѻ҆брѣто́ста ꙗ҆́коже рече и́ма . и҆ ѹгото́васта па́схꙋ · И҆ вече́рꙋ бывшꙋ , прїиде съ ѻ҆бѣманадесѧте · и҆ въꙁлежа́щемъ и̾мъ и҆ ꙗ҆́дꙋщ́емъ , рече і҆с҃ , а҆ми́нь гл҃ю вамъ , ꙗ҆ко е҆ді́нъ ѿ васъ предастъ м҄ѧ ꙗ҆́дыѝ съ мною · ѻ҆ни же нача́шѧ скорбѣти , и҆ гл҃ати е҆мꙋ е҆ді́нъ по е҆ді́номꙋ . е҆да а҆ꙁъ; и҆ дрꙋги́и , е҆да а҆ꙁъ; ѻ҆́н же ѿвѣщавъ , рече иⷨ . е҆ді́нъ ѿ ѻ҆боюнадесѧте , ѻ҆мочеѝ со мною в соли́ло . сн҃ъ ѹбо члчⷵкыи и́деⷮ ꙗ҆́коже е҆сть пи́сано ѻ҆ немъ . горе же чл҃кꙋ томꙋ , и҆мже сн҃ъ члчⷵкыи предастьсѧ . добрѣе бы́ло бы̑ е҆мꙋ , а҆ще не бы̀ родилъсѧ чл҃къ то́и · И҆ ꙗ҆́дꙋщ́емъ и҆мъ , прїе́мъ і҆с҃ хлѣбъ , и҆ блⷵвивъ преломѝ , и҆ дастъ и҆мъ , рече , прїимѣте ꙗ҆ди́те . с҄е еⷵ тѣл́о мое · И҆ прїимъ ча́шꙋ , хвалꙋ въꙁдавъ , дастъ и҆мъ . и҆ пи́ша ѿ неа̀ вс҄и . и҆ реⷱ‍҇ и҆мъ . с҄е е҆сть кро́въ моа̀ но́ваго ꙁавѣта , ꙁа мно́гы и҆ꙁлива́ема · А҆ми́нь же гл҃ю вамъ , ꙗ҆ко ктомꙋ не и҆мамъ пи́ти ѿ плода ло́ꙁнаго до́ дн҃е того , е҆гда е҆̀ пїю но́во в̾ црⷵтвїи бж҃їи · и҆ въспѣ́вше и҆ꙁыдо́шѧ в горꙋ е҆леѻ́нскꙋю · И гл҃а и҆мъ і҆с҃ , ꙗ҆́ко вс҄и съблаꙁнитесѧ ѻ҆ мнѣ в но́щъ сїю . пи́сано бо е҆сть , поражꙋ па́стырѧ , и҆ раꙁы́дꙋтсѧ ѻ҆вца . но по томъ е҆гда въскрⷵнꙋ варѧ́ю в҄ы в̾ галиле́ѝ · Петръ же рече е҆мꙋ . и҆ а҆ще вс҄и събла́ꙁнѧⷮсѧ , н҄о не а́ꙁъ · И҆ гл҃а е҆мꙋ і҆с҃ , а҆ми́нь гл҃ю тебѣ , ꙗ҆ко т҄ы днⷵе в нощъ сїю , прежде даже втори́цею пѣтель не въꙁ̾гласиⷮ , тр҄и кра́ты ѿвр́ьжешисѧ менѐ . ѻ҆н же мно́жае гл҃аше паче . а҆ще м҄и е҆сть с тобою ѹмрети , не ѿвр́ьгꙋсѧ тебе . тако же и҆ вс҄и гл҃ахꙋ · И҆ прїид̑оша в̾ весь , е҆йже и҆мѧ геѳсїманїи · И҆ гл҃а ѹчн҃коⷨ свои́мъ . сѣди́те ꙁдѣ до́ндеже помолюсѧ · и҆ поѧ́тъ петра , і҆ и҆а́кова , и҆ і҆ѻ҆а́нна с̾ собою . и҆ начатъ ѹжаса́тисѧ и҆ тꙋжи́ти . и҆ гл҃а и҆мъ , приско́рбна е҆сть дш҃а моа до смр҃ти . бꙋд́ѣте ꙁд̑ѣ и҆ бди́те . и҆ прешедъ ма́ло , паде на ꙁемли , и҆ молѧ́шесѧ , да а́ще въꙁможно е҆сть , да ми́мои̑дет̾ ѿ него часъ · и҆ гл҃аше , а҆́вва ѿч҃е , вс҄ѧ въꙁмо́жна тебѣ , ми́монесѝ ѿ мене чашꙋ сїю . н҄о не е҆же а҆ꙁъ хощꙋ , н҄о е҆же т҄ы . и҆ прїиде и҆ ѻ҆брѣте иⷯ спѧ́ща . и҆ гл҃а петрови , си́моне спи́ши ли; не въꙁможе е҆ді́ного часа побдѣти; бди́те и҆ моли́тесѧ , да не вни́дете в̾ напасть · дх҃ъ бо бо́дръ , пло́ть же немощна · И҆ па́кы шеⷣ помоли́сѧ , тоже сло́во рекъ . и҆ въꙁ̾вра́щсѧ , ѻ҆брѣте и҆хъ па́кы спѧ́щѧ · Бѣхꙋ б҄о ѻ҆чеса́ и҆мъ тѧ́готна . и҆ не и҆мѣа́хꙋ что бышѧ ѿвѣщали е҆мꙋ · И҆ прїиде трети́цею , и҆ гл҃а и҆мъ . спи́те про́чее и҆ почиваите . приспѣ ќонеⷰ‍҇ , прїиде часъ . с҄е преда́етсѧ сн҃ъ чл҃ческїи в̾ рꙋкы грѣшникомъ . в̾ста́нѣте и́демъ , с҄е предааѝ м҄ѧ прибли́жисѧ · ꙁаⷱ‍҇ , ѯ҃е · И҆́ абїе е҆ще е҆мꙋ гл҃ющꙋ , прїиде і҆оу́да е҆ді́нъ сыи ѿ ѻ҆боюна́десѧте , и҆ с ниⷨ нароⷣ многъ , съ ѻ҆рꙋжїемъ и҆ дреко́льми , ѿ а҆рхїере́и и҆ кни́жникъ и ста́рецъ · да́сть же предааѝ е҆го ꙁна́менїе и҆мъ , гл҃ѧ . е҆гоже а҆ще лобжꙋ , то́и е҆сть , и҆мѣте е҆го , и ведѣте е҆го съхра́нно · И҆ пришеⷣ , а҆бїе пристꙋ́пль к немꙋ гл҃а е҆мꙋ . ра́вви ра́вви , и҆ ѻ҆блобыꙁа е҆го · ѻ҆ни́ же въꙁложи́ша рꙋцѣ своѝ на́нь и҆ ꙗ҆́ша е҆го · Є҆ді́н же нѣкто ѿ стоѧ́щихъ и҆ꙁвлекъ ножъ , ѹда́ри раба̀ а҆рхїере́ѻва , и҆ ѹрѣꙁ́а е҆мꙋ ѹхо · И҆ ѿвѣща́въ і҆с҃ , рече и҆мъ . ꙗ҆́ко на раꙁбо́иника ли и҆ꙁыдосте съ ѻ҆рꙋжїемъ и҆ дреколми ꙗ҆́ти м҄ѧ; по всѧ дн҃и бѣхъ при васъ в̾ цр҃кви ѹча̀ , и҆ не ѧ́сте мене . н҄о да сбꙋдꙋтсѧ писа́нїа . и҆ ѻ҆ста́вльше е҆го , вс҄и бѣжа́шѧ · И҆ е҆ді́нъ нѣ́кто ю҆́ноша и́де по не́мъ , ѻ҆дѣ́ан̾ в̾ плаща́ницꙋ по́ нагꙋ , и҆ ѧ́ша того ю́ношꙋ · ѻ҆н же ѻ҆ста́вль плащаницꙋ , нагъ бѣжа̀ ѿ них̾ . И ведошѧ і҆с҃а къ а҆рхїере́ѻмъ . и҆ снидошасѧ к немꙋ вс҄и а҆рхїере́е , и҆ кни́жницы и҆ старцы · И҆ петръ и҆ꙁдале́че въ слѣдъ е҆го и҆де до внꙋтръ въ дво́ръ а҆рхїе̑ре́ѻвъ , и҆ б҄ѣ сѣдѧ съ слꙋгами и҆ грѣѧсѧ при свѣщи · А҆рхїере́е же и весь со́нмъ , и҆ска́хꙋ на і҆с҃а свѣдительства , да ѹмрьтвѧтъ е҆го , и҆ не ѻ҆брѣтахꙋ . мноѕи б҄о лжесвⷣѣтельствовахꙋ нань , и҆ равна свⷣѣтельствїа не бѣхꙋ · И҆ нѣцїи в̾ста́вше лже свѣдѣтельствовахꙋ нань , гл҃юще . ꙗ҆́ко м҄ы слы́шахоⷨ е҆го гл҃юща , ꙗ҆́ко а҆ꙁъ раꙁорю̀ цр҃ков̾ сїю рꙋкотворе́нꙋю , и҆ трими дн҃ьми и҆́нꙋ нерꙋкотворе́нꙋ съꙁи́ждꙋ , и҆ ни та́ко равно б҄ѣ свⷣѣтельство иⷯ · и҆ въстаⷡ‍҇ а҆рхїере́и посредѣ , въпросѝ і҆с҃а гл҃ѧ . не ѿвѣщава́еши л҄и ничесоже , чт҄о сїи на тѧ свѣдѣтельствꙋютъ; ѻ҆н же млъча́ше , и҆ ничесоже ѿвѣщава́ше · пакы а҆рхїере́и въпроси е҆го , и҆ гл҃а е҆мꙋ . ты ли е҆си х҃с , сн҃ь блⷵве́наго; і҆с҃ же реⷱ‍҇ , а҆ꙁъ е҆смь . и҆ оу҆́ꙁрите сн҃а чкчⷵкаго ѻ҆деснꙋ́ю сѣдѧща си́лы , и҆ грѧдꙋщ́а съ ѻ҆блакы нбⷵными · А҆рхїерей же растръѕа ри́ꙁы своѧ гл҃ѧ , что̀ е҆ще требꙋемъ свⷣѣтелїи; слы́шѧсте хꙋлꙋ . чт҄о вам сѧ мнитъ; ѻ҆ни же вс҄и ѻ҆сꙋди́шѧ е҆го , быти пови́нна смр҃ти · И҆ нача́шѧ нѣ́цїи плювати на́нь , и҆ прикрывати лицѐ е҆го , и҆ мꙋ́чити е҆го , и҆ гл҃ати е҆мꙋ , прорцѝ , и҆ слꙋгы̀ по лани́тома е҆го бїа́хꙋ · И҆ сꙋщꙋ петрови въ дворѣ ниꙁꙋ , прїиде е҆ді́на ѿ рабы́нь а҆рхїере́ѻвѣхъ , и҆ видѣвши петра грѣющасѧ , въꙁрѣ́вши нань гл҃а . и҆ т҄ы с̾ наꙁарѧниноⷨ і҆сомъ б҄ѣ; ѻ҆н же ѿвр́ьжесѧ гл҃ѧ . не вѣ́дѣ ни свⷨѣ чт҄о т҄ы гл҃еши . і҆ и҆ꙁы́де вон́ъ на преⷣдво́рїе , и҆ а҆лекто́ръ въꙁ̾гласѝ . и҆ рабы́ни ви́дѣвши е҆го па́ки , начатъ гл҃ати преⷣстоѧ́щимъ , ꙗ҆́ко се́и ѿ ниⷯ е҆сть . ѻ҆н же па́кы ѿмѣта́шесѧ . и҆ по ма́лѣ пакы стоѧ́щїѝ гл҃ахꙋ петро́ви , въис́тинꙋ ѿ нихъ е҆си . иб҄о галиле́анинъ е҆си , и҆ бесѣда твоа̀ подо́битсѧ · ѻ҆н же начатъ роти́тисѧ и҆ клѧти́сѧ , ꙗ҆́ко не вѣм́ъ чл҃ка сего̀ , е҆гоже в҄ы гл҃ете . и҆ второ́е алекто́ръ въꙁ̾гласѝ · И҆ помѧнꙋв̾ петръ гл҃ъ е҆же рече е҆мꙋ і҆с҃ , ꙗ҆́ко преже даже пѣтель не въꙁ̾гласитъ два краты , ѿврьжешисѧ мене тр҄и кра́ты . и҆ наченъ пла́кашесѧ ·
Глⷡ‍҇а , е҃і . ꙁаⷱ‍҇ , ѯ҃ѕ И а́бїе на ѹтрїа , съвѣтъ сътворишѧ а҆рхїере́е съ ста́ръцы и҆ кни́жникы , и҆ весь со́нмъ , свѧꙁа́вше і҆с҃а ведоша , и҆ преда́ша е҆го пилатꙋ · и҆ въпросѝ е҆го пилатъ , т҄ы ли е҆си цр҃ь і҆ѹд́еискъ; ѻ҆́н же ѿвѣщавъ рече е҆мꙋ , т҄ы гл҃еши · И҆ гл҃ахꙋ нань а҆ръхїере́е мно́го · Пилат же па́кы въпроси е҆го гл҃ѧ , не ѿвѣщава́еши ли ничесоже; ви́жⷣь коли́ко на тѧ свѣдѣтельствꙋютъ; і҆с҃ же ктомꙋ ничесоже ѿвѣща̀ , ꙗ҆ко диви́тисѧ пила́тꙋ · На всѧ́къ же пра́ꙁ̾дникъ ѿпꙋща́ше иⷨ е҆ді́наго свѧ́ꙁна , е҆гоже проша́хꙋ · Бѣ же нарица́емыѝ вара́в̾ва с ко́вникы свои́ми свѧꙁанъ , и҆же в̾ кровѣ ѹби́йство сътвори́ша · И҆ въꙁъпи́въ народъ , начатъ проси́ти ꙗ҆́коже всегда творѧше и҆мъ · Пилат же ѿвѣща и҆мъ , гл҃ѧ . хо́щете ли пꙋщꙋ вамъ цр҃ѧ і҆юде́йска; вѣдѧше б҄о ꙗ҆́ко ꙁа́висти ра́ди преда́ша е҆го а҆рхїере́е · Архие̑ре́е же поманꙋша наро́дꙋ , да паче вара́в̾вꙋ пꙋ́ститъ иⷨ · Пилаⷮ же ѿвѣщавъ пакы рече и҆мъ . что́ ѹбо хо́щете сътворю , е҆гоже гл҃ете цр҃ѧ і҆юде́иска; ѻ҆ни́ же пакы въꙁ̾пи́шѧ гл҃юще , пропни́ е҆го · пила́т же гл҃аше и҆мъ . что̀ б҄о ꙁл҄о сътворѝ; ѻ҆ни́ же и҆ꙁли́ха въпїа́хꙋ , пропни́ е҆го · Пила́т же хотѧ наро́дꙋ хотѣнїе сътворити , пꙋстѝ и҆мъ вара́в̾вꙋ , и҆ предасть і҆с҃а би́въ , да про́пнꙋтъ е҆го · ꙁаⷱ‍҇ , ѯ҃ꙁ · Во́и̑ни же ведо́шѧ е҆го в̾нꙋтрь двора , еже еⷵ преторъ и҆ съꙁва́шѧ вс҄ю спи́рꙋ , и҆ ѻ҆блеко́ша е҆го в̾ прѣпрꙋ́дꙋ , и҆ въꙁложи́шѧ нань съпле́тше тръ́новъ вѣнец̾ . и҆ нача́шѧ цѣловати е҆го , и҆ гл҃ати , радꙋисѧ цр҃ю і҆ю̑де́искыи . и҆ бїа́хꙋ е҆го по главѣ тростью , и҆ плюва́хꙋ нань , и҆ прегибаю́ще колѣна покланѧ́хꙋсѧ е҆мꙋ · и҆ е҆гда порꙋга́шасѧ е҆мꙋ , съвлеко́шѧ с него препрꙋ́дꙋ , и҆ ѻ҆блеко́шѧ е҆го в ри́ꙁы своѧ . и҆ і҆ꙁведо́ша е҆го да про́пнꙋтъ е҆го · и҆ ꙁадѣша ми́моходѧ́щꙋ нѣќое̑мꙋ си́монꙋ кѷрине́ю , грѧдꙋщꙋ с̾ села̀ , ѿц҃ꙋ а҆леѯандровꙋ и҆ рꙋѳовꙋ , да во́ꙁметъ крⷵтъ е҆го · ꙁаⷱ‍҇ , ѯ҃и · И҆ приведо́шѧ е҆го на голго́ѳꙋ мѣсто , еже е҆сть скаꙁа́емо ло́бное мѣ́сто . и҆ даа́хꙋ е҆мꙋ пити , е҆сми́рнисмено вино . ѻ҆́н же не прїа́тъ · и҆ распе́ншеѝ . е҆го , раꙁдѣли́шѧ ри́ѕы его , мѣта́юще жⷣрѣбїа ѻ҆ нѧ кто̀ чт҄о во́ꙁмет̾ · Бѣ же часъ третїи , и҆ пропѧ́ша его · И҆ б҄ѣ написанїе вины его напи́сано . цр҃ь і҆юде́искъ · И҆ с нимъ распѧшѧ дв҄а раꙁбо́иника , е҆дїного ѻ҆деснꙋю , и҆ е҆дїного ѻ҆шꙋюю е҆го · И҆ ꙁбыстьсѧ писа́нїе , е҆же гл҃етъ . и҆ съ беꙁакон̾ными в̾мѣнисѧ · И҆ мимоходѧ́щеѝ хꙋлѧхꙋ его покыва́юще глава́ми своими , и҆ гл҃юще . оу҆́а̀ . раꙁарѧ́аѝ цр҃ковь , и҆ треми дн҃ьми съꙁида́а , сп҃си́сѧ самъ , и҆ сни́ди съ крⷵта · Такоже и҆ а҆рхїере́е рꙋга́ющесѧ дрꙋгъ къ́ дрꙋгꙋ съ книжники гл҃ахꙋ и҆́ны сп҃сѐ , себе не мо́жетъ спⷵти . х҃с , цр҃ь і҆и̑л҃евъ , да сни́детъ нн҃ѣ съ креста , да ви́димъ , и҆ вѣрꙋ и҆меⷨ е҆мꙋ · И҆ пропѧтаѧ с ниⷨ понашѧ́ста емꙋ · Бы́вшꙋ же часꙋ шестомꙋ , тма̀ бысть по все́и ꙁемлѝ до часа́ девѧ́таго . и҆ в часъ девѧ́тыи , въꙁ̾пи і҆с҃ гла́сом̾ ве́лїемъ , гл҃ѧ , е҆лои , е҆лои , лима саваⷯѳа́ни; е҆же е҆сть скаꙁа́емо . б҃е бж҃е мои , въ что̀ м҄ѧ ѻ҆ста́ви; и҆ нѣцїи ѿ стоѧ́щихъ слы́шавше гл҃ахꙋ , с҄е и҆лїю гласитъ · Тек же е҆дїнъ , и҆ наполнивъ гꙋ́бꙋ ѻ҆цта , и҆ въꙁложь на трость , напаа́ше е҆го гл҃ѧ . ѻ҆ста́вите , да ви́димъ , а҆ще прїидетъ и҆лїа снѧти е҆го · і҆с҃ же пꙋщь гласъ ве́лїи , и҆ꙁд̾ше · и҆ ꙁавѣса цр҃ко́внаа̀ раⷥдра́сѧ на́ двое , свыше до ни́же · Видѣв же сътникъ стоа̀ прѧ́мо емꙋ , ꙗ҆́ко та́ко въꙁ̾пивъ и҆́ꙁд̾ше . рече , въи́стинꙋ чл҃къ се́й сн҃ъ б҄ѣ бж҃їи · Бѣхꙋ же и҆ жены , и҆ꙁдале́че ѕрѧ́ще , въ них же б҄ѣ ма́рїа магдалы́ни , и҆ ма́рїа і҆а́кова ма́лаго , и҆ і҆ѻ҆сїи мт҃и , и҆ саломїи . ꙗ҆же и҆ е҆гда б҄ѣ в̾ галиле́и , хожⷣахꙋ по неⷨ и҆ слꙋжа́хꙋ е҆мꙋ , і҆ и́ны мно́гыа , ꙗ҆́же вꙁыдо́шѧ с нимъ въ і҆е̑рлⷵи́мъ · И҆ ѹже по́ꙁдѣ бы́вшꙋ , понеже б҄ѣ пѧтокъ , е҆же е҆сть к̾ сꙋбо́тѣ · ꙁаⷱ‍҇ , ѯ҃ѳ · Прїиде і҆ѻ́сифъ , и҆же ѿ а҆римаѳе́а . бл҃гоѻ҆браꙁенъ съвѣтникъ . и҆же и҆ то́и б҄ѣ ча́а црⷵтвїа бж҃їа . дръꙁнꙋвъ в̾ни́де к̾ пилатꙋ , и҆ просѝ тѣло і҆с҃ово . пилат же дивисѧ , а҆ще ѹже оу҆́мре · и҆ приꙁвавъ со́тника въпросѝ е҆го , а҆ще ѹже оу҆́мре . и҆ ѹвѣдѣвъ ѿ сотъника , дасть тѣло і҆ѻ́сифови · И҆ кꙋпи́въ плащани́цꙋ , и҆ снемъ е҆го ѻ҆бвиⷮ плащани́цею , и҆ вложи е҆го въ́ гробъ , и҆же б҄ѣ и҆ꙁсѣченъ ѿ ка́мене · И҆ привали ка́мень нⷣа двери гро́бꙋ · ма́рїѧ же магдалыни и҆ ма́рїа и҆ѻ҆сі́ева , ꙁрѧ́ста гдѣ е҆го полагахꙋ ·
Глⷡ‍҇а , ѕ҃і · ꙁаⷱ‍҇ , ѻ҃ · И минꙋвши сꙋбо́тѣ , ма́рїѧ магдалы́ни , и҆ марїа і҆а́ковлѧ , и҆ саломи , кꙋпи́шѧ а҆рома́ты , да пришеⷣше пома́жꙋтъ і҆с҃а · И҆ ѕѣло ꙁаоу҆́тра въ е҆ді́нꙋ ѿ сꙋбо́тъ , прїидо́ша на́ гробъ въсїа́вшꙋ сл҃нцꙋ , и҆ гл҃ахꙋ к̾ себѣ . кт҄о ѿвалитъ намъ ка́мень ѿ дверїи гро́ба; и҆ въꙁрѣвше видѣша ꙗ҆́ко ѿваленъ бѣ ка́мень . б̀ѣ б҄о ве́лїи ѕѣло · И҆ влѣꙁше въ́ гробъ , видѣша ю́ношꙋ сѣдѧ́ща в десныхъ , ѻ҆дѣ́анъ въ ѻ҆де́жⷣꙋ бѣ́лꙋ , и҆ ѹжасо́шасѧ · ѻ҆́н же гл҃а и҆мъ , не ѹжаса́итесѧ . і҆с҃а и҆́щете наꙁарѧни́на , пропѧта́го · Въста̀ , нѣсть ꙁд̑ѣ . с҄е мѣ́сто и҆дѣже положи́ша е҆го . н҄о и҆дѣте , рцѣте ѹчн҃коⷨ е҆го и҆ петрови , ꙗ҆́ко варѧеⷮ в҄ы в̾ галиле́ѝ . та́мо е҆го ви́дите , ꙗ҆́коже рече ваⷨ · и҆ꙁ̾шеⷣше , бѣжа́ша ѿ гроба . и҆мѧше же иⷯ тре́пеⷮ и҆ оу́жаⷵ , и никомꙋже ничесо́же рѣша , боѧ́хꙋ бо сѧ · ꙁаⷱ‍҇ , о҃а · Въскр҃съ же і҆с҃ ꙁаоу́тра в̾ первꙋю сꙋбо́тꙋ , ꙗ҆висѧ прежⷣе мр҃їи магдалы́ни , иꙁ неа́же и҆ꙁ̾гна сеⷣмь бѣсовъ · ѻ҆наже шеⷣши въꙁвѣстѝ с нимъ бы́вшимъ , пла́чющимсѧ и҆ рыда́ющимъ · И҆ ѻ҆ни слы́шавше ꙗ҆ко жи́въ е҆сть , и҆ видѣнъ бысть ѿ неа̀ , не ꙗ҆́шѧ вѣры · По сих же двѣма ѿ нихъ грѧдꙋщема , ꙗ҆ви́сѧ и҆нѣмъ ѻ҆́браꙁомъ , идꙋщема на село̀ . и҆ т҄а шедъша въꙁвѣсти́та про́чимъ , и҆ ни тѣма вѣры ꙗ҆́шѧ · Послѣди же въꙁлежа́щиⷨ и҆мъ , е҆ді́номꙋнадесѧте . ꙗ҆ви́сѧ , и҆ поносѝ невѣ́рьствїю и́хъ и҆ жестосръдїю , ꙗ҆́ко видѣвшиⷨ его въста́вша , не ꙗ҆́шѧ вѣ́ры · И҆ рече и҆мъ . шеⷣше в̾ ми́ръ весь , проповѣдите е҆ѵⷢ‍҇лїе все́и тва́ри . и҆же вѣрꙋ и҆метъ и҆ крⷵтиⷮсѧ , сп҃се́нъ бꙋ́детъ . а҆ и҆же не и҆метъ вѣрꙋ , ѻ҆сꙋже́нъ бꙋдетъ · ꙁна́менїа же вѣ́ровавшимъ сїа послѣ́дꙋютъ · И҆́менемъ мои́мъ бѣ́сы и҆жⷣенꙋтъ . ꙗ҆ѕы́кы въꙁгл҃ютъ но́вы . ꙁмїѧ во́ꙁмꙋтъ . а҆́ще и҆ чт҄о смр҃тно и҆спїютъ , не врѣди́тъ и҆хъ . на недꙋж́ныа рꙋ́кы въꙁложатъ , и҆ ꙁдра́ви бꙋдꙋтъ · Г҃ь же ѹбо по гл҃анїи его к нимъ , въꙁнесесѧ на́ нб҃о , и҆ сѣде ѻ҆деснꙋ́ю б҃а · ѻ҆ни же и҆ꙁшеⷣше , проповѣ́дашѧ всю́дꙋ . г҃ꙋ поспѣшествꙋю́щꙋ , и҆ сло́во ѹтверъжа́ющꙋ послⷣѣствꙋющими ꙁна́менми , а҆ми́нь ·
Конецъ , е҆же ѿ марка ст҃го еѵⷢ‍҇лїста , и́мать в себѣ . Глⷡ‍҇а , ѕ҃і · а҆ ꙁаⷱ‍҇ цр҃ковныⷯ , ѻ҃а ·
