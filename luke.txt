Ѿ ЛЁКИ҆ СТ҃ОЄ БЛ҃ГОВЊСТВОВА́НИ҆Є
Глⷡ‍҇а , а҃ · ꙁⷱ‍҇а , а҃ · Поне́же ѹбо мно́ѕи нача́шѧ чини́ти по́вѣсть ѻ҆ и҆ꙁвѣстованыхъ в насъ ве́щехъ , ꙗ҆́коже преда́ша намъ иже и҆спе́рва самовиⷣцы и҆ слꙋгы̀ бы́вшеѝ словесѝ . и҆ꙁво́лисѧ и҆ мнѣ послѣдовавшꙋ вы́ше всѣхъ и҆спы́тно , по́ рѧдꙋ писа́ти тебѣ , дръжа́вныи ѳеѻ҆фїле , да раꙁꙋмѣ́еши ѻ҆ них̾же наѹчилъсѧ е҆си словесехъ ѹтверже́нїе · ꙁаⷱ‍҇ , в҃ · Бысть въ́ дн҃и и҆́рода цр҃ѧ і҆ѹдеиска , ие̑ре́и нѣ́кїи , и҆менемъ ꙁаха́рїа , ѿ дн҃евны́а чреды а҆вїа́нѧ , и҆ жена̀ е҆го ѿ дще́рїи а҆а̑ро́новѣхъ , і҆ и́мѧ еѝ е҆лїсавеѳь · Бѣста же пра́ведна ѻ́ба преⷣ бм҃ъ , ходѧ́ща въ всѣхъ ꙁа́повѣдехъ и҆ ѻ҆правда́нїихъ гн҃ихъ беспоро́чна . и҆ не бѣ и҆́ма чада , понеже е҆лисавеѳь б҄ѣ непло́ды , и҆ ѻ́ба ꙁама́торѣвша въ́ дн҃ехъ свои̑хъ бѣ́ста · Бысть же слꙋжа́щꙋ е҆мꙋ в чинꙋ чреды̀ своеа̀ преⷣ бм҃ъ по ѻ҆бы́чаю сщ҃е́нничества , ключи́сѧ е҆мꙋ покади́ти в̾шеⷣ в̾ цр҃квь гн҃ю . и҆ всѐ мно́жество людїи б҄ѣ мл҃итвꙋ дѣѧ́ вн҄ѣ в̾ годъ ѳимїа́ма · Ꙗ҆́ви́ же сѧ е҆мꙋ а҆гг҃лъ гн҃ь , стоа̀ ѻ҆деснꙋ́ю ѻ҆лтарѧ кадѝлнаго . и҆ смꙋти́сѧ ꙁахарїа видѣвъ , и҆ страхъ нападѐ нань . рече же к немꙋ а҆гг҃лъ . не бо́исѧ ꙁаха́рїа , ꙁане ѹслы́шана бысть мл҃тва твоа̀ . и҆ жена̀ твоа̀ е҆лїсавеѳ̾ родитъ сн҃а тебѣ , и҆ нарече́ши и҆́мѧ е҆мꙋ і҆ѻ҆а́ннъ . и҆ бꙋдетъ тебѣ ра́дость и҆ весе́лїе , и҆ мно́ѕи ѻ҆ рожествѣ е҆го въꙁрадꙋ́ютсѧ . бꙋ́детъ б҄о ве́лїи предъ гм҃ь . и҆ вина̀ и҆ сике́ра не и҆́мать пити · и҆ дх҃а ст҃а и҆спо́лнитсѧ е҆ще и҆ꙁ̾ чрева мт҃ре своеа̀ . и҆ мно́гы ѿ сн҃о́въ і҆ил҃евъ ѻ҆брати́тъ къ г҃ꙋ б҃ꙋ и҆хъ · И҆ то́и преⷣи́детъ преⷣ нимъ , дх҃омъ , и҆ си́лою и҆лїиною . ѻ҆брати́ти срⷣца ѿц҃емъ на чѧ́да , и҆ проти́вныа в̾ мꙋ́дрости пра́веⷣныхъ , ѹгото́вати гв҃и лю́ди съвръшены · и҆ рече ꙁаха́рїа къ а҆гг҃лꙋ . по чесомꙋ раꙁꙋмѣ́ю с҄е; а҆ꙁъ б҄о е҆смь старъ , и҆ жена̀ моа̀ ꙁама́торѣвши въ́ дн҃ехъ своиⷯ · И҆ ѿвѣщавъ а҆гг҃лъ рече е҆мꙋ . а҆ꙁъ е҆смь гаврїилъ предъстоаѝ преⷣ бм҃ъ , и҆ по́сланъ е҆смь гл҃ати к тебѣ , и҆ бл҃говѣстити тебѣ сїа . и҆ с҄е бꙋ́деши млъ́ча и҆ не могы̀ прогл҃ати , до негоже дн҃е бꙋ́дꙋтъ сїа , ꙁане не вѣ́рова словесемъ мои́мъ , ꙗ҆́же с̾бꙋдꙋтсѧ въ́ времѧ своѐ · И҆ бѣшѧ лю́дїе ждꙋ́ще ꙁаха́рїю , и҆ чюждахꙋсѧ коснѧ́щꙋ е҆мꙋ в цр҃кви · И҆ꙁшеⷣ же не можа́ше гл҃ати к ни́мъ . и҆ раꙁꙋмѣшѧ ꙗ́ко видѣнїе видѣ в̾ цр҃кви . и҆ то́й б҄ѣ помава́а и҆мъ , и҆ пребыва́ше нѣмъ · И҆ бысть , ꙗ҆ко и҆спл́ънишѧсѧ дн҃їе слꙋж́бы е҆го , и҆́де в домъ свои · кк ꙁаⷱ‍҇ , г҃ · По си́хъ же дн҃ехъ ꙁачатъ е҆лисавеѳъ жена е҆го , и҆ таѧ́шесѧ мцⷵѧ пѧть гл҃ющи , ꙗ҆́ко та́ко мн҄ѣ сътворѝ г҃ь въ́ дн҃и , в нѧже приꙁрѣ ѿѧ́ти поноше́нїе моѐ в̾ чл҃цехъ · Въ мцⷵь же шестыи , по́сланъ бысть а҆гг҃лъ гаврїилъ ѿ б҃а , въ́ граⷣ галїле́искыи , е҆мⷤ‍ⷷꙋ и҆мѧ наꙁаре́ѳъ , к̾ дв҃ѣи ѻ҆брꙋче́нѣи мꙋжеви е҆мꙋже и҆мѧ і҆ѻ҆́сифъ , ѿ домꙋ двⷣва , і҆ и́мѧ дв҃ѣи марїа́мъ . и҆ вшеⷣ к неи а҆гг҃лъ , рече . радꙋисѧ ѻ҆бра́дованнаа , г҃ь с тобо́ю , блⷵвена ты в̾ женахъ . ѻ҆на же ви́дѣвши , смꙋтисѧ ѻ҆ словесѝ е҆го , и҆ помышлѧше каково бꙋ́деⷮ цѣлова́нїе с҄е · И҆ речѐ а҆гг҃лъ е́й . не бо́исѧ марїа́мъ , ѻ҆брѣте б҄о блгⷣть ѿ б҃а . и҆ с҄е ꙁачнеши въ́ чревѣ , и҆ ро́диши сн҃а , и҆ нарече́ши и҆́мѧ е҆мꙋ і҆с҃ . се́й бꙋ́детъ ве́лїи , и҆ сн҃ъ вы̑шнѧго нарече́тъсѧ . и҆ дастъ е҆мꙋ г҃ь б҃ъ прⷵтлъ двⷣа ѿц҃а е҆го , и҆ въцр҃итсѧ в домꙋ і҆а́ковли въ́ вѣкы , и҆ црⷵтвїю е҆го не бꙋ́детъ конца̀ · Рече же марїаⷨ къ а҆гг҃лꙋ . како бꙋ́детъ с҄е , и҆дѣже мꙋж́а не ꙁна́ю; и҆ ѿвѣщавъ а҆гг҃лъ , рече е́й , дх҃ъ ст҃ыи на́идетъ на т҄ѧ , и҆ си́ла вы́шнѧго ѻ҆сѣнитъ т҄ѧ · Тѣмже и҆ ражда́емое ст҃о , наречетсѧ сн҃ъ бж҃їи · И҆ с҄е е҆лисавеѳь ю҆́жника твоа̀ , и҆ т҄а ꙁачатъ сн҃а в̾ ста́рости своеѝ . и҆ сїи мцⷵь шестыи е҆сть е́й , нарица́е̑мѣи непло́ды . ꙗ҆́ко не и҆ꙁнеможетъ ѿ б҃а всѧкъ гл҃ъ · Рече же марїѧмъ . с҄е раба̀ гн҃ѧ , бꙋ́ди мн҄ѣ по гл҃ꙋ твое̑мꙋ . и҆ ѿі́де ѿ неа̀ а҆гг҃лъ · кк ꙁаⷱ‍҇ , д҃ · Въста́вши же марїаⷨ въ́ дн҃и т҄ы , и҆́де в го́рнѧа съ тща́нїеⷨ , въ́ граⷣ і҆оу́довъ , и҆ в̾ниде в доⷨ ꙁаха́рїинъ , и҆ цѣлова̀ е҆лисавеѳь · И҆ бысть ꙗ҆́ко ѹслы́ша е҆лисавеѳь цѣлованїе мр҃їино , въꙁыгра́сѧ младе́нецъ , въ чревѣ еа̀ . и҆ и́спл́ънисѧ дх̑а ст҃а е҆лисавеѳь , и҆ въꙁъпѝ гла́сомъ ве́лїемъ , и҆ рече . блⷵве́на т҄ы в̾ женахъ , и҆ блⷵвенъ плоⷣ чре́ва твое̑го . и҆ ѿкꙋ́дꙋ мн҄ѣ с҄е , да прїиде мати г҃а мое̑го къ мнѣ; сѐ б҄о ꙗ҆́ко быⷵ глаⷵ цѣлованїа твое̑го въ ѹшїю моею̀ , въꙁыграсѧ младе́нецъ радощами въ́ чревѣ мое̑мъ · И҆ бл҃же́на вѣровавшїа , ꙗ҆́ко бꙋ́детъ съвръшенїе гл҃анымъ е́й ѿ г҃а · И҆ рече марїа́мъ . вели́читъ дш҃а моа г҃а , и҆ въꙁра́довасѧ дх҃ъ мои ѻ҆ бѕ҃ѣ сп҃сѣ моемъ · Ꙗ҆ко приꙁрѣ на смире́нїе рабы своеа̀ . се б҄о ѿ нн҃ѣ блажатъ м҄ѧ вс҄и ро́ди . Ꙗ҆́ко сътворѝ мн҄ѣ вели́чїе си́лныи , и҆ ст҃ое и҆мѧ е҆го · И҆ млⷵть е҆го в роⷣ и҆ роⷣ на боѧ́щїимсѧ е҆го · Сътвори дръжа́вꙋ мы́шцею своею̀ , расточѝ гръдыа мысли срцⷣа и҆хъ · Ниꙁложи си́лныа съ престолъ , и҆ въꙁнесѐ смире́ныа . алчющаѧ и҆сп́лъни бл҃гъ , и҆ бога́тѧщаасѧ ѿпꙋсти тща · Въспрїа́тъ і҆и̑л҃ѧ ѻ҆́трока свое̑го , помѧнꙋти милости . ꙗ҆коже гл҃а къ ѿц҃емъ на́шиⷨ , а҆враа́мꙋ и҆ сѣмени е҆го до вѣка · Пребыстъ же марїаⷨ с нею ꙗ҆́ко три мцⷵа , и҆ въꙁврати́сѧ в̾ домъ сво́и · Є҆лисавети же и҆спо́лнисѧ вре́мѧ родити е́й , и҆ роди сн҃а . и҆ слы́шашѧ ѻ҆крⷵтъ живꙋщеѝ и҆ ѹжикы еа̀ , ꙗ҆́ко въꙁвели́чилъ е҆сть г҃ь млⷵть свою с нею , и҆ радовахꙋсѧ с нею · И҆ бысть въ ѻ҆смыи дн҃ь , прїидо́шѧ ѻ҆брѣꙁати ѻ҆троча̀ и҆ нарица́хꙋ е҆̀ и҆менемъ ѿц҃а е҆го ꙁаха́рїю . и҆ ѿвѣщавши ма́ти е҆го , рече . нѝ , н҄о да нарече́тсѧ і҆ѻ҆а́ннъ , и҆ рѣшѧ к̾ неи , ꙗ҆́ко никтоже е҆сть в̾ сроⷣствѣ твое́мъ , и҆же нарица́етсѧ и҆́менемъ тѣмъ · И҆ помава́хꙋ ѿц҃ꙋ е҆го , е҆же ка́ко б҄ы хотѣлъ нарещи е҆̀ · И҆ и҆спрошъ д̾счицꙋ , написа гл҃ѧ . і҆ѻ҆а́ннъ бꙋ́детъ и́мѧ е҆мꙋ . и҆ чюждахꙋсѧ вс҄и · ѿвръꙁо́шѧ же сѧ ѹста е҆го а҆бїе , и҆ ꙗ҆́ꙁы́къ е҆го , и҆ гл҃аше блⷵвѧ б҃а · И҆ бысть на всѣхъ страхъ живꙋщихъ ѻ҆́крⷵтъ и҆хъ , и҆ въ всеи странѣ і҆ѹдеистѣй повѣ́даеми бѣхꙋ вс҄и гл҃и сїи · И҆ положи́шѧ вс҄и слы́шав̾шеѝ в̾ срⷣци своемъ гл҃юще . что ѹбо ѻ҆троча̀ с҄е бꙋ́детъ; и҆ рꙋка̀ гн҃ѧ б҄ѣ с ни́мъ · И҆ ꙁаха́рїа ѿц҃ъ е҆го и҆спо́лънисѧ дх҃а ст҃а . и҆ пррⷪ‍҇чествова гл҃ѧ · Блⷵве́нъ г҃ь б҃ъ і҆ил҃евъ . ꙗ҆́ко посѣти , и҆ сътворѝ и҆ꙁбавле́нїе лю́демъ своиⷨ · И҆ въꙁ̾дви́же рогъ сп҃се́нїа наⷨ в̾ домꙋ двд҃вѣ ѻ҆трока свое̑го , ꙗ҆́коже гл҃а ѹсты̀ ст҃ыхъ сꙋщихъ ѿ вѣка пррⷪ‍҇къ е҆го , сп҃се́нїе ѿ врагъ на́шихъ , і҆ и҆ꙁ̾ рꙋкы̀ всѣхъ ненави́дѧщихъ насъ . сътвори́ти млⷵть съ ѿц҃ы на́шими , и҆ помѧнꙋти ꙁавѣтъ ст҃ыи свой . клѧ́твꙋ е҆ю́же клѧ́тсѧ къ а҆враа́мꙋ ѿц҃ꙋ на́шемꙋ , да́ти намъ бе страха и҆ꙁ рꙋкы врагъ на́шихъ и҆ꙁбавльшемсѧ . слꙋжи́ти е҆мꙋ прпⷣбїемъ , и҆ пра́вдою преⷣ нимъ вс҄ѧ дн҃и живота на́шего · И҆ т҄ы ѻ҆троча пррⷪ‍҇къ вы́шнѧго наречешисѧ , преⷣидеши б҄о предъ лицемъ гн҃имъ ѹгото́вати пꙋти е҆го · да́ти ра́ꙁꙋмъ сп҃се́нїа лю́демъ е҆го , въ ѻ҆ставленїе грѣхъ иⷯ . млⷵрдїа ради млⷵти б҃а на́шего , в нихже посѣти насъ въстокъ съвы́ше . просвѣти́ти въ тмѣ и҆ сѣн́и смр҃тнѣи сѣдѧ́щаѧ , напра́вити но́гы на́ша на пꙋть ми́ренъ Ѡ҆троча же растѧ́ше и҆ крѣплѧ́шесѧ дх҃омъ . и҆ б҄ѣ в̾ пꙋсты́нѧхъ , до́ дн҃е ꙗ҆́вле́нїа свое̑го къ і҆ил҃ю · Глава̀ , в҃ . ꙁаⷱ‍҇ , е҃ · Бы́сть же въ́ дн҃и т҄ы , и҆ꙁыде повелѣ́нїе ѿ кесарѧ а҆́вгꙋста , написа́ти вс҄ю вселе́ннꙋю · с҄е написа́нїе пе́рвое быст̾ · владꙋщ́ꙋ сирїею , кирини́ю̀ . і҆ и҆дѧ́хꙋ вси написа́тисѧ кождо въ сво́и градъ · Вꙁы́де же и҆ѻ́сифъ ѿ галиле́а , и҆ꙁ̾ града наꙁаре́ѳа . въ і҆ѹде́ю въ́ градъ дввⷣъ , и҆же нарица́етъсѧ виѳлеѻ҆мъ , ꙁане быти е҆мꙋ ѿ домꙋ и҆ ѻ҆ч҃ьства двⷣва , написа́тисѧ с марїею̀ ѻ҆брꙋченою е҆мꙋ женою сꙋщею непра́ꙁ̾дною · бы́сть же е҆гда бы́ста т҄ꙋ , и҆спо́лнишѧсѧ дн҃їе родити е́й . и роди сн҃а свое̑го пе́рвенца , и҆ повитъ е҆го . и҆ положи е҆го въ ѧ́слехъ , ꙁане не б҄ѣ и҆́ма мѣста въ ѻ҆би́тели · И҆ па́стырїе бѣхꙋ в то́иже странѣ бдѧ́ще , и҆ стрегꙋще стра́ждꙋ нощнꙋю ѻ҆ ста́дѣ свое̑мъ . и҆ с҄е а҆гг҃лъ гн҃ь ст҄а в нихъ , и҆ сла́ва гн҃ѧ ѻ҆сїа и҆хъ . и҆ ѹбоа́шасѧ стра́хомъ ве́лїемъ . и҆ рече и҆мъ а҆́гг҃лъ , не бо́итесѧ . сѐ б҄о бл҃говѣствꙋю вамъ ра́дость ве́лїю , ꙗ҆́же бꙋ́детъ всѣмъ лю́демъ . ꙗ҆́ко родисѧ вамъ днⷵе сп҃съ , и҆же е҆сть х҃с г҃ь , въ градѣ двⷣвѣ . и҆ с҄е вамъ ꙁна́менїе , ѻ҆брѧ́щете младе́нець повитъ лежащь въ ѧ́слехъ . и҆ внеꙁа́пꙋ бысть съ а҆́гг҃ломъ множество во́й нбⷵных̾ , хвалѧ́щих̾ бг҃а , и҆ гл҃ющиⷯ . слава въ вы́шнихъ б҃ꙋ , и҆ на ꙁемлѝ миⷬ‍҇ , въ чл҃вецѣхъ бл҃говоле́нїе · И҆ бысть ꙗ҆́ко ѿи̑до́шѧ ѿ нихъ на́ нб҃о а҆гг҃ли . и҆ чл҃вецы па́стырїе рѣша дрꙋгъ къ́ дрꙋгꙋ , пре́идеⷨ до виѳлее́ма , и҆ ви́диⷨ гл҃ъ се́й бы́вшїи , и҆же г҃ь скаꙁа̀ намъ · И҆ прїидо́шѧ поспѣш̾шесѧ , и҆ ѻ҆брѣто́шѧ марїа́мь же і҆ и҆ѻсифа , и҆ младе́нець лежа́щь въ ѧ́слехъ · Видѣвша же , скаꙁа́шѧ ѻ҆ гл҃ѣ гл҃аннѣмъ и҆мъ ѻ҆ ѻ҆троча́ти семъ · и҆ вс҄и слы́шавшеѝ , диви́шасѧ ѻ҆ гл҃анныхъ ѿ па́стырїи к нимъ · Марїа́мь же съблюда́ше вс҄ѧ гл҃ы сїа , слага́ющи в̾ срⷣцы своеⷨ · ꙁаⷱ‍҇ , ѕ҃ · И҆́ въꙁ̾врати́шѧсѧ па́стырїе , славѧще и҆ хвалѧ́ще б҃а ѻ҆ всѣхъ ꙗ҆же слы́шѧша и видѣшѧ , ꙗ҆коже гл҃ано бысть к нимъ · И҆ е҆гда и҆сполнишѧсѧ ѻ҆смь дн҃їи , да ѻ҆брѣжꙋтъ е҆го , и҆ нареко́шѧ и҆мѧ е҆мꙋ і҆с҃ , нареченное а҆гг҃еломъ прежⷣе даже не ꙁачаⷮсѧ въ́ чревѣ · И҆ е҆гда и҆сполнишасѧ дн҃їе́ ѻ҆чище́нїа ею̀ по ꙁаконꙋ моѷсе́ѻвꙋ . ꙁаⷱ‍҇ , ꙁ҃ · Въꙁнесо́ста е҆го въ і҆ерⷵли́мъ , поставити е҆го преⷣ гм҃ъ , ꙗ҆́коже е҆сть пи́сано в ꙁако́нѣ гн҃и , ꙗ҆́ко всѧкъ младе́нець , мꙋжеска по́лꙋ , раꙁверꙁа́а ложесна̀ , ст҃о гв҃и наречетсѧ · И҆ е́же дати жрътвꙋ , по реченномꙋ в ꙁако́нѣ гн҃и , дв҄а го́рличища , и҆ли дв҄а птенца голꙋбина · ꙁаⷱ‍҇ , и҃ · И҆́ се̑ б҄ѣ чл҃къ въ і҆ерⷵли́мѣ , е҆мꙋже и҆мѧ симеѻ́нъ , и҆ чл҃къ се́й пра́веденъ и҆ бл҃гочести́въ , ча́а ѹтѣхы і҆и̑л҃евы , и҆ дх҃ъ б҄ѣ ст҃ъ в немъ . и҆ бѣ е҆мꙋ ѻ҆бѣща́нно дх҃омъ ст҃ымъ , не ви́дѣти смр҃ти , преже даже не ви́дитъ х҃а гн҃ѧ · И҆ прїиде дх҃омъ в̾ цр҃ковь , И е҆гда в̾ведо́ста роди́телѧ ѻ҆троча і҆с҃а , сътворити и҆́ма по ѻ҆бы́чаю ꙁако́нномꙋ ѻ҆ немъ . и҆ то́й прїе́мъ е҆го на рꙋкꙋ свою̀ , и҆ блⷵви б҃а , и҆ реⷱ‍҇ . нн҃ѣ ѿпꙋща́еши раба̀ твое̑го влⷣко , по гл҃ꙋ твое̑мꙋ с ми́ромъ . ꙗ҆ко видѣ́стѣ ѻ҆́чи мои сп҃се́нїе твое , е҆же е҆си ѹгото́валъ преⷣ лицемъ всѣхъ людїи . свⷮѣ въ ѿкрове́нїе ꙗ҆́ѕы́комъ , и҆ сла́вꙋ людїи твои̑хъ і҆и̑л҃ѧ · И҆ б҄ѣ и҆ѻ́сифъ , и҆ мт҃и е҆го , чюдѧ́щасѧ ѻ҆ гл҃емыхъ ѻ҆ немъ · И҆ блⷵви ѧ҆̀ симеѻ́нъ , и҆ рече к̾ марїи ма́тери е҆го . с҄е лежитъ се́й на паденїе и҆ на въста́нїе мно́гымъ въ і҆и̑л҃и , и҆ въ ꙁна́менїе прерѣка́емо . и҆ тебѣ же само́и дш҃ꙋ про́идеⷮ ѻ҆рꙋжїе , ꙗ҆́ко ѹбо да ѿкры́ютсѧ ѿ мно́гъ срⷣцъ помышле́нїѧ · И҆ б҄ѣ а҆́нна пррⷪ‍҇чица , дщ̑и фанꙋ́илева , ѿ колѣна а҆сѷрова . с҄и ꙁаматорѣвши въ́ дн҃ех̾ мно́ѕѣх̾ , живши с̾ мꙋж́емъ сед̾мь лѣтъ ѿ дв҃ьства свое̑го , и҆ т҄а вдова ꙗ҆́ко лѣтъ ѻ҆́смъдесѧтъ четы́ри , ꙗ҆́же не ѿхождаше ѿ цр҃кви , посто́мъ и҆ мл҃твами слꙋжа́щи дн҃ь и҆ нощь · И҆ т҄а в то́й часъ приста́вши . и҆сповѣдавшесѧ гв҃и , и҆ гл҃аше ѻ҆ немъ всѣмъ ча́ющиⷨ и҆ꙁбавленїа въ і҆ерⷵли́мѣ · И҆ ꙗ҆́ко скон̾чашасѧ вс҄ѧ по ꙁако́нꙋ гн҃ю , въꙁ̾врати́шасѧ в̾ галиле́ю , въ́ градъ свои наꙁареѳъ · ѻ҆троча же растѧ́ше и҆ крѣплѧ́шесѧ дх҃омъ , и҆сплънѧ́асѧ премꙋ́дрости , и҆ блгⷣть бж҃їа б҄ѣ на немъ . И҆ хожⷣа́ста роди́телѧ е҆го на всѧ́ко лѣто въ і҆е̑рлⷵимъ , в̾ пра́ꙁнⷣик̾ па́схы · И҆ е҆гда бысть двоюнадесѧте лѣтꙋ , въсходѧ́щемъ и҆мъ въ і҆е̑рлⷵимъ по ѻ҆бычаю пра́ꙁнⷣика , и҆ скончѧ́вшемъ дн҃и , и҆ въꙁвращѧ́ющимсѧ и҆мъ . ѻ҆ста̀ ѻ҆трокъ і҆с҃ въ і҆е̑рлⷵимѣ , и҆ не раꙁꙋмѣ і҆ѻ́сифъ , и҆ мати е҆го , мнѣвша же е҆го в̾ дрꙋжинѣ сꙋща , преидо́ша дн҃е пꙋть , и҆ і҆скаста е҆го в̾ сроⷣницѣхъ и҆ в̾ ꙁна́емыхъ . и҆ не ѻ҆брѣтша е҆го , въꙁ̾вратистасѧ въ і҆ерлⷵимъ ̑ в̾ꙁыска́юща е҆го . и҆ бысть по трїехъ дн҄ехъ , ѻ҆брѣто́ста е҆го в̾ цр҃кви , сѣдѧ́ща посредѣ ѹчи́телїи , и҆ послꙋшающа и҆хъ , и҆ въпраша́юща и҆хъ · Ѹ҆жаса́хꙋ же сѧ вс҄и послꙋшающеѝ е҆го , ѻ҆ раꙁꙋмѣ и҆ ѻ҆ ѿвѣтехъ е҆го · И҆ видѣвша е҆го , дивистасѧ , и҆ к немꙋ мт҃и е҆го рече . ча́до , чт҄о сътвори на́ма тако; с҄е ѿц҃ъ тво́и и҆ а́ꙁъ болѧ́ща и҆ска́ховѣ тебѐ · И҆ рече к ни́ма . чт҄о ꙗ҆́ко и҆ска́сте менѐ; не вѣ́ста ли ꙗ҆́ко в̾ тѣхъ ꙗ҆́же ѿц҃а мое̑го досто́итъ быти м҄и; и҆ т҄а не раꙁꙋмѣста гл҃а , и҆же гл҃а и҆́ма · И҆ сни́де с ни́ма , и҆ прїиде в̾ наꙁареѳъ , и҆ б҄ѣ повинꙋасѧ и́ма . мт҃и же е҆го съблюда́ше вс҄ѧ гл҃ы сїа в̾ срцⷣи своеⷨ · И҆ і҆с҃ , преспѣва́ше премꙋ́дростїю и҆ въꙁрастоⷨ и҆ блгⷣтїю ѿ б҃а и҆ чл҃къ · Глаⷡ‍҇ , г҃ . ꙁаⷱ‍҇ , ѳ҃ · В пѧ́тое же надесѧть лѣто влⷣчества тиверїа кесарѧ , ѻ҆блада́ющꙋ понтїискомꙋ пила́тꙋ і҆ѹде́ею . и҆ четвертовластвꙋющꙋ галиле́ею и́родꙋ · Фили́ппꙋ же бра́тꙋ е҆го четвертовластвꙋющꙋ и҆тири́ею и҆ трахонитъскою страною , и҆ лисанїю , авилинїею четвертовластвꙋющꙋ . прї архїере́ѝ а҆́ннѣ и҆ каи̑а́фѣ , бы́сть гл҃ъ бж҃їи къ і҆ѻ҆а́ннꙋ ꙁаха́рїинꙋ сн҃ꙋ в̾ пꙋсты́ни . и҆ прїиде въ вс҄ю странꙋ и҆ѻ҆рда́нскꙋю , проповѣдаа кр҃щенїе покаа́нїа въ ѻ҆ставленїе грѣхо́въ , ꙗ҆́коже е҆сть пи́сано в̾ книꙁѣ словесъ і҆са́йа пррⷪ‍҇ка гл҃юща . глⷵа въпїю́щаго в̾ пꙋсты́ни . ѹгото́ваите пꙋть гн҃ь , пра́вы творите стеѕѧ е҆го всѧ́ка де́брь и҆спо́лнитсѧ , и҆ всѧ́ка гора и҆ холмъ смѣри́тсѧ · И҆ бꙋ́дꙋтъ стропо́тнаѧ въ пра́ваѧ . и҆ ѻ҆стрїи в̾ пꙋтѝ глаⷣкы · И҆ ѹꙁритъ всѧ́ка плоть сп҃се́нїе бж҃їе · гл҃аше же и҆сходѧ́щиⷨ наро́домъ крⷵти́тисѧ ѿ него . порожⷣенїа е҆хи́днова , кт҄о скаꙁа̀ вамъ бѣжа́ти ѿ грѧдꙋщаго гнѣва; сътвори́те ѹбо плоды досто́ины покаа́нїа , и҆ не начина́ите гл҃ати в себѣ , ѿц҃а и҆́мамы а҆враа́ма . гл҃ю б҄о вамъ , ꙗ҆́ко мо́жетъ б҃ъ ѿ ка́менїа сего въꙁдви́гнꙋти чѧ́да а҆враа́мꙋ . ѹже б҄о и҆ сѣки́ра при корени дре́ва лежи́тъ . всѧ́ко ѹбо дре́во не творѧ́щеѐ плода добра , посѣка́етсѧ и҆ въ ѻ҆гнь в̾мѣтаеⷮсѧ · И҆ въпраша́хꙋ е҆го народи гл҃юще . что ѹбо сътворимъ · ѿвѣщв же гл҃а и҆мъ . и҆мѣ́ай двѣ ри́ѕѣ , да подасть не и҆мꙋщемꙋ . і҆ и҆мѣаѝ бра́шна , такоже да твори́тъ · Прїидо́шѧ же и҆ мытаре крⷵти́тисѧ ѿ него , и҆ рѣшѧ к немꙋ . ѹчи́телю , что̑ сътвориⷨ; ѻ҆́нже рече к ниⷨ , ничтоже боле ѿ повелѣннаго вамъ твори́те · Въпрашахꙋ же е҆го и҆ воини гл҃юще . и҆ мы́ чт҄о сътворимъ; и҆ рече к нимъ . никогоже ѻ҆би́дите , ни ѻ҆клеветава́ите . и҆ дово́лни бꙋ́дѣте ѻ҆бро́кы ва́шими · Чѧ́ющем же лю́демъ , и҆ помышлѧ́ющемъ всѣмъ в̾ срⷣцыхъ свои̑хъ ѻ҆ і҆ѻ҆а́ннѣ , е҆да то́и е҆сть х҃с , ѿвѣщава́ше і҆ѻ҆а́ннъ всѣмъ , гл҃ѧ · А҆ꙁъ ѹбо водою кр҃ща́ю в҄ы , грѧде́т же крѣплїи мене , е҆мꙋже нѣсмь досто́и̑нъ ѿрѣши́ти реме́нь сапо́гꙋ е҆го , то́й в҄ы крⷵти́тъ дх҃омъ ст҃ыⷨ , и҆ ѻ҆гнеⷨ · Ємꙋже лопа́та в рꙋкꙋ е҆го , и҆ ѻ҆требиⷮ гꙋмно своѐ , и҆ събере́тъ пшени́цꙋ в житницꙋ свою . плѣвы же съжежеⷮ ѻ҆гнемъ негаса́ющиⷨ . мно́га же ѹбо і҆ и҆на ѹтѣшаа , бл҃говѣствова́ше лю́демъ · ꙁаⷱ‍҇ , і҃ · И҆роⷣ же четвертовластникъ ѻ҆бличаеⷨ ѿ него , ѻ҆ і҆родиѧ́дѣ женѣ бра́та свое̑го , и҆ ѻ҆ всѣхъ ꙗ҆́же сътворѝ ꙁла́ѧ и҆́родъ . и҆ приложи и҆ с҄е надъ всѣми , и҆ ꙁатворѝ і҆ѻ҆а́нна в̾ темни́ци · Бы́сть же е҆гда крⷵти́шѧсѧ вс҄и людїе . і҆и̑с҃ꙋ кр҃щъшꙋсѧ и҆ молѧ́щꙋсѧ , ѿвръꙁесѧ нб҃о , и҆ сни́де дх҃ъ ст҃ыи теле́снымъ ѻ҆́браꙁомъ ꙗ҆́ко го́лꙋбь нань · И҆ гласъ с̾ нб҃се бысть гл҃ѧ . ты е҆си сн҃ъ мои въꙁлюбленныи , ѻ҆ тебѣ бл҃говолихъ · ꙁаⷱ‍҇ , а҃і · И҆ то́й б҄ѣ і҆с҃ , ꙗ҆ко лѣтомъ тридесѧте . начина́а , сыи ꙗ҆́ко мнимъ сн҃ъ і҆ѻ́сифовъ , и҆лїевъ . матѳа́новъ , левїи́нъ . мельхі́и̑нъ , и҆а̑нна́евъ . и҆ѻ҆сїфовъ , маттаѳїе́въ . а҆мо́сов̾ , наоу́мовъ . е҆сли́мовъ , нагге́ѻвъ . маа́ѳовъ , маттаѳи́евъ . семїеⷡ‍҇ , і҆ѻ́сифовъ . і҆ѹдинъ , и҆ѻ҆а̑нна́новъ . риси́евъ , ꙁороваве́левъ . салаѳі́илеⷡ‍҇ , нирїевъ . мелхїевъ , а҆ддїевъ . коса́мовъ , е҆лмо́дамовъ . и҆ровъ , і҆ѻ҆сїе́въ . е҆лїеꙁеровъ , і҆ѻ҆ри́мовъ , матѳа́товъ , левїинъ . симеѻ́новъ , і҆ѹдинъ . і҆ѻ́сифовъ , і҆ѻ҆а̑на́мовъ . е҆лиаки́мовъ , мелеа́евъ . менна́нов̾ , маттаѳа́евъ . наѳа́новъ , двⷣвъ . и҆е̑се́ѻвъ , ѻ҆ви́довъ . въѻ҆ꙁовъ , салмо́новъ . наа̑ссо́новъ . а҆минода́вовъ . а҆ра́мовъ , и҆ѻ҆а̑ра́мовъ . е҆сро́моⷡ‍҇ , фаре́совъ . і҆оу́динъ , и҆а́ковль . и҆саа́ковъ , а҆враа́мовъ . ѳарра́новъ , нахо́ровъ . серꙋ́ховъ , рагавовъ . фале́ковъ , е҆веровъ . сала́новъ , кайна́новъ . а҆рфаѯа́довъ , си́моновъ . но́евъ , ламеховъ . маѳꙋса́левъ , е҆но́ховъ . и҆а̑редовъ , малеле́илевъ . кайнановъ , е҆но́совъ . си́ѳовъ , а҆да́мовъ . бж҃їи ·
Глⷡ‍҇а , д҃ . ꙁаⷱ‍҇ , в҃і Ис҃ же и҆спо́лнь дх҃а ст҃а въꙁ̾врати́сѧ ѿ и҆ѻ҆рдана , и҆ ведѧ́шесѧ дх҃омъ в̾ пꙋсты́нѧ , дн҃їи четы́ридесѧте и҆скꙋша́емъ ѿ дїа́вола . и҆ не ꙗ҆́сть ничесоже въ дн҃и т҄ы . и҆ сконча́вшемсѧ иⷨ , послѣди въꙁалка и҆ рече е҆мꙋ дїа́вол̾ . а҆ще сн҃ъ е҆си бж҃їи , рци ка́меневи семꙋ да бꙋ́детъ хлѣбъ . и҆ ѿвѣща і҆с҃ к немꙋ гл҃ѧ . пи́сано е҆сть , ꙗ҆ко не ѻ҆ хлѣбѣ е҆ді́номъ живъ бꙋдетъ чл҃къ , н҄о ѻ҆ всѧ́комъ гл҃ѣ бж҃їи · И҆ въꙁведъ е҆го дїа́волъ на́ горꙋ высокꙋ , покаꙁа е҆мꙋ вс҄ѧ црⷵтвїа вселе́нныѧ , в часѣ време́ннѣ . и҆ рече е҆мꙋ дїа́волъ . тебѣ дам̾ власть сїю вс҄ю и҆ сла́вꙋ и҆хъ , ꙗ҆́ко мн҄ѣ дана̀ е҆сть , и҆ е҆мꙋже а҆ще хощꙋ , дамъ ю҆̀ . т҄ы ѹбо а҆ще покло́нишисѧ предо мною , бꙋ́дꙋтъ тебѣ вс҄ѧ · И ѿвѣщавъ рече е҆мꙋ і҆с҃ . и҆дѝ ꙁа мною сатана̀ . писано е҆сть . покло́нишисѧ г҃ꙋ б҃ꙋ твое̑мꙋ , и҆ томꙋ е҆ді́номꙋ послꙋжиши · И҆ веде е҆го въ і҆е̑рлⷵимъ , и҆ поста́ви е҆го на крилѣ цр҃ко́внѣмъ , и҆ рече е҆мꙋ . а҆ще сн҃ъ е҆си бж҃їи , врь́ꙁисѧ ѿсю́дꙋ до́лꙋ . пи́сано б҄о е҆сть , ꙗ҆ко а҆гг҃ломъ свои́мъ ꙁаповѣ́сть ѻ҆ тебѣ съхрани́ти т҄ѧ , и҆ на рꙋкахъ въꙁмⷮꙋ т҄ѧ , да не когда прит̾кнеши ѻ҆ ка́мень но́гꙋ твою̀ · И҆ ѿвѣща́въ рече е҆мꙋ і҆с҃ . ꙗ҆́ко рече́но е҆сть , не и҆скꙋ́сиши г҃а б҃а твое̑го . и҆ скончавъ вс҄е и҆скꙋше́нїе дїа́волъ , ѿи́де ѿ него до времене · И въꙁ̾врати́сѧ і҆с҃ , в си́лѣ дх҃о́внѣи в галиле́ю , и҆ вѣсть и҆ꙁы́де по все́и странѣ ѻ҆ немъ . и҆ то́и ѹча́ше на сон̾мищихъ и҆хъ , сла́вимъ всѣми · ꙁаⷱ‍҇ , г҃і · И҆́ прїиде в̾ наꙁареѳъ , и҆дѣже б҄ѣ въспитанъ , и҆ вни́де по ѻ҆бы́чаю свое̑мꙋ в̾ дн҃ь сꙋбо́тныи в̾ со́нмище , и҆ в̾ста̀ честѝ . и҆ да́шѧ е҆мꙋ кни́гꙋ и҆са́і̆а пррⷪ‍҇ка . и҆ раꙁ̾гнꙋвъ кни́гꙋ , ѻ҆брѣте мѣсто , и҆дѣже б҄ѣ напи́сано . дх҃ь гн҃ь на мнѣ , е҆гоже ради пома́ꙁа м҄ѧ , бл҃говѣ́сти́ти ни́щимъ посла̀ м҄ѧ , и҆сцѣли́ти съкрꙋше́ныа срⷣцемъ , проповѣ́дати плѣне́нымъ ѿпꙋще́нїе , и҆ слѣпымъ проꙁрѣнїе , ѿпꙋсти́ти съкрꙋше́ныа въ ѿра́дꙋ , проповѣ́дати лѣто гн҃е прїа́тно · И҆ съгнꙋв́ъ кни́гꙋ , ѿдавъ слꙋꙁѣ , сѣ́де . и҆ всⷨѣ в со́нмищи ѻ҆́чи бѣхꙋ ꙁрѧ́ще нань · И҆ начатъ гл҃ати к ни́мъ , ꙗ҆ко днесь сбыстьсѧ писа́нїе с҄е въ ѹшїю ва́шею . и҆ вс҄и свѣдѣтельствовахꙋ е҆мꙋ · ꙁаⷱ‍҇ , д҃і · И҆ дивлѧ́хꙋсѧ ѻ҆ словесехъ блгⷣти , и҆сходѧщихъ и҆ꙁъ оу́стъ е҆го · И҆ гл҃ахꙋ . не се́и ли е҆сть сн҃ъ і҆ѻ́сїфовъ; и҆ рече к нимъ . всѧ́ко речете м҄и при́т̾чꙋ сїю , врачю̀ и҆сцѣлисѧ самъ . е҆ли́ка слы́шѧхоⷨ бы́вшаа̀ в̾ капернаоу҆́мѣ , сътвори и҆ ꙁдѣ въ ѿч҃ьствїи своеⷨ · рече же . а҆ми́нь гл҃ю вамъ . ꙗ҆́ко никото́рыи пррⷪ‍҇къ прїа́тенъ е҆сть въ ѿч҃ьствїи свое̑мъ . по и́стинѣ же гл҃ю ваⷨ . мно́гы вдови́цѧ бѣшѧ въ дн҃и и҆лїины въ і҆ил҃и , е҆гда ꙁаключи́сѧ нб҃о три лѣта , и҆ мⷵцѧ шесть , ꙗ҆ко бысть гладъ вели́къ по все́и ꙁемлѝ , и҆ ни къ е҆ді́нои и҆хъ по́сланъ бысть и҆лїа , то́кмо в саре́птꙋ сидо́нскꙋю , к̾ женѣ вдови́ци · И мно́ѕи прокаже́ни бѣхꙋ прї е҆лисе́и пррⷪ‍҇цѣ въ і҆ил҃и , и҆ ние̑ді́нже ѿ нихъ ѻ҆чи́стисѧ , то́кмо нее̑ма́нъ , сирїанинъ · И҆ і҆спо́лнишѧсѧ вс҄и ꙗ҆́рости в со́нмищи , слы́шавше сїа . и҆ в̾ста́вше и҆ꙁгнашѧ е҆го вонъ и҆ꙁ̾ гра́да , и҆ ведошѧ е҆го до врьхꙋ горы̀ , на не́иже граⷣ и҆хъ съꙁданъ бѧше , да бы́шѧ е҆го ниꙁри́нꙋли . ѻ҆́н же прошедъ посрⷣѣ и҆хъ и҆дѧше · ꙁаⷱ‍҇ , е҃і · И҆́ сни́де в̾ капернаѹмъ , града галиле́иска , и҆ бѣ ѹча и҆хъ в сꙋбо́ты . и҆ ѹжасахꙋсѧ ѻ҆ ѹченїи е҆го , ꙗ҆́ко съ властїю б҄ѣ сло́во е҆го · И҆ в со́нмищи б҄ѣ чл҃къ , и҆мы̀ дꙋхъ бѣ́са нечи́ста , и҆ въꙁъпѝ гласомъ ве́лїемъ гл҃ѧ . ѻ҆ста́ви , чт҄о намъ и҆ тебѣ , і҆с҃е наꙁарѧ́нине . пришелъ е҆си погꙋбити наⷵ; вѣмъ т҄ѧ кт҄о е҆си , ст҃ыи бж҃їи · И҆ ꙁапрѣтѝ е҆мꙋ і҆с҃ , гл҃ѧ . премлъчѝ , и҆ і҆ꙁыди и҆ꙁ него · И҆ поврьгь е҆го бѣсъ посредѣ , и҆ꙁы́де и҆ꙁ него , ника́коже вредивъ е҆го · И҆ бысть оу́жасъ на всѣхъ , и҆ стѧꙁа́хꙋсѧ дрꙋгъ къ дрꙋгꙋ гл҃ще . чт҄о слово с҄е; ꙗ҆ко властїю и҆ си́лою велитъ нечистымъ дꙋховом̾ и҆ і҆сходѧтъ; ꙁаⷱ‍҇ , ѕ҃і · И҆ и҆схожⷣаше глаⷵ ѻ҆ немъ въ всѧко мѣсто страны · в̾ставъ же и҆ꙁ со́нмища , вни́де в домъ си́моновъ · Теща же симонова б҄ѣ ѻ҆дръжима ѻ҆гнем̾ велїемъ , и҆ молиша е҆го ѻ҆ неи . и҆ став̾ наⷣ нею , ꙁапрети ѻ҆гню̀ , и҆ ѻ҆ста́ви ю҆̀ . а҆бїе же в̾ста́вши , слꙋжа́ше иⷨ . ꙁаходѧ́щꙋ же слн҃цꙋ , вс҄и е҆ли́цы и҆мѧ́хꙋ болѧ́щїа недꙋ́гы раꙁли́чными , привожахꙋ и҆хъ к немꙋ · ѻ҆́н же на е҆ді́номъ кожⷣо ихъ рꙋцѣ въꙁложь , и҆сцѣлѧ́ше и҆хъ · И҆схожⷣахꙋ же и҆ бѣси ѿ мно́гъ , въпїю́ще и҆ гл҃юще , ꙗ҆́ко т҄ы е҆си хс҃ , сн҃ь бж҃їи · И҆ ꙁапрѣща́а не дадѧше и҆мъ гл҃ати , ꙗ҆́ко вѣдѧхꙋ х҃а самого сꙋща . Бывшꙋ же дн҃и , иꙁ̾шеⷣ и҆де в̾ пꙋсто мѣсто е҆ді́н̾ , и҆ нароⷣ‍ꙵ и҆скахꙋ е҆го , и҆ прїидо́шѧ до него , и҆ дръжа́хꙋсѧ е҆го , да не бы ѿшелъ ѿ нихъ . ѻ҆́н же рече к ни́мъ . ꙗ҆́ко и҆ дрꙋгымъ градовомъ бл҃говѣстити м҄и подоба́етъ црⷵтвїе бж҃їе , ꙗ҆́ко на с҄е по́сланъ е҆смь . и҆ б҄ѣ проповѣдаа̀ на со́нмищыхъ галилеискыхъ ·
Глⷡ‍҇а , е҃ · ꙁаⷱ‍҇ , ꙁ҃і · Бысть же належащꙋ е҆мъ наро́дꙋ , да бышѧ слы́шали сло́во бж҃їе , И҆ то́и бѣ стоѧ прї е́ꙁерѣ генисаре́тстѣ · Рыбарїе же ѿшед̾ше ѿ нею , плака́хꙋ мрѣжѧ · Влѣꙁ же въ е҆ді́нъ ѿ кораблю и҆́же бѣ си́моновъ , моли е҆го ѿ ꙁемлѧ ѿстꙋпи́ти ма́ло . и҆ сѣдъ ѹча́ше и҆с кораблѧ̀ наро́ды · ꙗ҆́коже преста̀ гл҃ѧ , рече к си́монꙋ , постꙋпѝ въ глꙋбинꙋ , и҆ въвръꙁѣте мре́жѧ вашѧ в лови́твꙋ . и҆ ѿвѣща́в̾ си́монъ , рече е҆мꙋ . наста́вниче , ѻ҆бнощъ вс҄ю трꙋжⷣьшесѧ ничесоже ꙗ҆́хоⷨ , по гл҃ꙋ же твое̑мꙋ в̾ве́ргꙋ мре́жꙋ , и҆ с҄е сътво́рше , ѧ́шѧ множество ры́бъ мно́го , протръꙁа́ше же сѧ мрежа иⷯ , и҆ поманꙋшѧ прича́стникомъ и҆же бѧ́хꙋ въ дрꙋꙁемъ кораблѝ , да прише́дше помо́гꙋтъ и҆мъ . и҆ прїидо́ша , і҆ и҆спо́лниша ѻ҆́ба кораблѧ̀ , ꙗ҆ко погрꙋжа́тисѧ и҆́ма · Видѣв же си́монъ пе́тръ , припадѐ к̾ колѣ́нома і҆с҃овома , гл҃ѧ · и҆ꙁы́ди ѿ менѐ , ꙗ҆́ко мꙋжъ грѣшеⷩ‍҇ е҆́смь г҃и . о́ўжасъ бо ѻ҆дръжа́ше е҆го , и҆ вс҄ѧ сꙋщаѧ с нимъ , ѻ҆ лови́твѣ ры́бъ ꙗ҆́же ѧ́ша . та́кожⷣе же і҆ и҆акова і҆ и҆ѻ҆а́нна , сн҃а ꙁеведе́ѻва , ꙗ҆же бѣс́та ѻ҆бещника си́монови · и҆ речѐ к си́монꙋ і҆с҃ , не бо́исѧ . ѿсе́лѣ бꙋдеши чл҃кы ловѧ̀ . і҆ и҆ꙁ̾влекъше ѻ҆́ба кораблѧ̀ на́ ꙁемлю , ѻ҆ста́вльше вс҄ѧ , въ слѣдъ е҆го и҆до́шѧ · ꙁаⷱ‍҇ , и҃і · И҆́ бысть е҆гда б҄ѣ і҆с҃ въ е҆ді́номъ ѿ градо́въ , и҆ с҄е мꙋжъ и҆спо́лнь прокаже́нїа , и҆ видѣвъ і҆с҃а , паⷣ ни́ць молѧсѧ е҆мꙋ гл҃ѧ . г҃и , а҆́ще хо́щеши , мо́жеши м҄ѧ ѻ҆чи́стити · и҆ просте́ръ рꙋкꙋ коснꙋ̀ е҆го , ре́къ . хощꙋ̀ , ѻ҆чи́стисѧ . і҆ а́бїе прока́ꙁа ѿи́де ѿ него̀ · И҆ то́и ꙁаповѣ́да е҆мꙋ̀ никомꙋже повѣд́ати , н҄о шеⷣ покажисѧ і҆е̑ре́ѻви , и҆ принесѝ ѻ҆ ѻ҆чищенїи твое̑мъ , ꙗ҆́коже повелѣ моѷсїи , въ свѣдѣтельство и҆мъ . прохожа́ше же паче сло́во ѻ҆ немъ , и҆ схожа́хꙋсѧ народи мно́ꙁи слы́шати , и҆ цѣли́тисѧ ѿ него̀ , ѿ недꙋ́гъ своиⷯ . то́й же б҄ѣ ѿходѧ в пꙋстыню и҆ мл҃ѧсѧ · ꙁаⷱ‍҇ , ѳ҃і · И҆́ бысть въ е҆ді́нъ ѿ дн҃їи , и҆ то́и б҄ѣ ѹча̀ , и҆ бѣхꙋ сѣдѧ́ще фарисе́е , и҆ ꙁако́ноѹчи́телїе , и҆же бѧхꙋ пришлѝ ѿ всѧ́кїа ве́си галиле́искїа , і҆ и҆ѹде́искїа̀ , і҆ и҆ерⷵли́м̾скїа , и҆ си́ла гн҃ѧ б҄ѣ и҆сцѣлѧ́ющи и҆хъ · И҆ с҄е мꙋж́їе носѧ́ще на ѻ҆дрѣ чл҃ка , и҆же б҄ѣ расла́бленъ , і҆ и҆ска́хꙋ внестѝ е҆го и҆ положи́ти пред нимъ . и҆ не ѻ҆брѣтше кꙋдѣ внестѝ е҆го наро́да раⷣ‍ꙵ . въꙁлѣ́ꙁше на́ храмъ , сквоꙁѣ скꙋде́лы ниꙁвѣ́сиша е҆го съ ѻ҆дромъ на средꙋ̀ преⷣ і҆с҃а . и҆ ви́дѣвъ вѣ́рꙋ и҆хъ , рече е҆мꙋ . чл҃че ѻ҆ставлѧ́ют̾ ти сѧ грѣсѝ твоѝ . и҆ нача́шѧ помышлѧ́ти кни́жницы и҆ фарисе́е , гл҃юще . кт҄о е҆сть се́и , и҆же гл҃етъ хꙋлы̀; кт҄о мо́жетъ ѻ҆ставлѧ́ти грѣхы̀ , то́кмо е҆ді́нъ б҃ъ; раꙁꙋмѣ́в же і҆с҃ помышле́нїа и҆хъ , ѿвѣща́въ речѐ к нимъ . чт҄о помышлѧ́ете въ срⷣцыхъ ва́шиⷯ; чт҄о е҆сть ѹдо́бѣе рещѝ · ѻ҆ставлѧ́ютъ ти сѧ грѣсѝ твоѝ . и҆ли рещѝ , въста́ни и҆ ходи; н҄о да ѹвѣ́сте , ꙗ҆́ко вла́сть и҆́мать сн҃ъ члчⷵкыи на ꙁем лѝ ѿпꙋща́ти грѣхы , речѐ расла́бленомꙋ . тебѣ гл҃ю , въста́ни , въꙁмѝ ѻ҆́дръ твоѝ , и҆дѝ в до́мъ свои . і҆ а́бїе въстаⷡ‍҇ пред ни́ми , Вꙁемъ на не́мже лежа́ше , и҆́де в доⷨ свои , сла́вѧ б҃а . и҆ оу҆́жасъ прїа́тъ вс҄ѧ , и҆ славлѧ́хꙋ б҃а , И҆ и҆спо́лнишѧсѧ стра́ха гл҃юще , ꙗ҆́ко видѣхоⷨ пресла́внаѧ днⷵе · ꙁаⷱ‍҇ , к҃ · И҆́ по се́мъ и҆ꙁы́де , и҆ ѹꙁрѣ мытарѧ̀ , и҆́менемъ ле вїю , сѣдѧ́ща на мы́тници . и҆ рече е҆мꙋ , и҆дѝ по мнѣ . и҆ ѻ҆ста́вль вс҄ѧ , въста́въ , въ слѣдъ е҆го и҆́де · И҆ сътворѝ чреже́нїе ве́лїе левїи е҆мꙋ въ домꙋ своемъ . и҆ б҄ѣ наро́дъ мытаре́и мно́гъ , і҆ и҆нѣхъ , и҆же бѣхꙋ с ниⷨ въꙁлежа́ще . и҆ ропта́хꙋ кни́жницы нань , и҆ фарисе́е къ ѹчн҃комъ е҆го гл҃юще . почт҄о с мытарѝ и҆ грѣш́никы ꙗ҆́сте и҆ пїе́те; и҆ ѿвѣщавъ і҆с҃ , речѐ к ни́мъ . не требꙋю́тъ ꙁдра́вїи врача , н҄о болѧ́щїи . не прїидохъ приꙁвати пра́ведъныхъ , н҄о грѣшныа в̾ покаа́нїе · ꙁаⷱ‍҇ , к҃а · Ѡни́ же рѣша к немꙋ . почт҄о ѹчн҃цы і҆ѻ҆а́ннови постѧтсѧ ча́сто , и҆ мл҃итвы творѧтъ , такоже и фарїсе́истїи , а҆ твоѝ ꙗ҆́дѧ́тъ и҆ пїютъ; ѻ҆н же рече к нимъ . е҆да мо́жете сн҃ы бра́чныа дондеже женихъ с ни́ми е҆сть , сътворити пости́тисѧ; прїидꙋт же дн҃їе , е҆гда ѿѧ́тъ бꙋ́детъ ѿ ни́хъ женихъ , и҆ тогда̀ постѧтсѧ в ты̑ дн҃и · Гл҃аше же и҆ при́тчю к ні́мъ . ꙗ҆́ко никтоже приставле́нїа ри́ꙁы но́вы приставлѧ́етъ на ри́ꙁꙋ в́ет̾хꙋ . а҆ще ли же , н҄и . и҆ новꙋю раꙁдере́тъ , и҆ ветсѣи не съгласꙋ́ет е҆же ѿ но́ваго · И҆ никтоже влива́етъ вина но́ва в мѣ́хы ве́тхы , а҆ще ли же н҄и , растръгнетъ но́вое вино мѣ́хы , и҆ са́мо и҆ꙁлїетсѧ , и҆ мѣ́си по ги́бнⷮꙋ , н҄о вино̀ но́вое в̾ мѣхы но́вы вливати , и҆ ѻ҆бое съблюде́тсѧ . и҆ никтоже пи́въ ветхое , а҆бїе хо́щетъ но́вомꙋ . гл҃етъ бо , ветхое лꙋ́чше е҆сть ·
Глⷡ‍҇а , ѕ҃ . ꙁаⷱ‍҇ , к҃в · Бысть же в сꙋбо́тꙋ второпе́ръвꙋю , и҆тѝ е҆мꙋ сквоꙁѣ сѣѧнїа , и҆ въстръга́хꙋ ѹченицы е҆го кла́сы , и҆ ꙗ҆́дѧ́хꙋ стира́юще рꙋка́ми · Нѣцїи же ѿ фарїсе́и рѣша и҆мъ . чт҄о творитѐ , е҆гоже не досто́иⷮ творити в сꙋбо́ты; и҆ ѿвѣщавъ і҆с҃ , рече к нимъ . ни л҄и сего̀ чл҄и е҆сте , е҆же сътвори дв҃дъ , е҆гда̀ вꙁалка́сѧ самъ , и҆ і́же с нимъ сꙋщїи , ка́ко вни́де в̾ домъ бж҃їи , и҆ хлѣбы преⷣложенїѧ вꙁемъ , и҆ ꙗ҆́стъ , и дастъ и҆ сꙋщимъ с нимъ , и҆хже не , достоаше ꙗ҆́сти , то́кмо е҆ді́нѣмъ е҆ре́ѻмъ; и҆ гл҃аше и҆мъ , ꙗ҆ко г҃ь е҆сть сн҃ъ члчⷵкїи и҆ сꙋботѣ · Бы́сть же и҆ въ дрꙋгꙋ́ю сꙋботꙋ , внити е҆мꙋ в соⷩ‍҇мище , и҆ ѹчⷮи̏ · И҆ б҄ѣ т҄ꙋ чл҃къ . и҆ рꙋка̀ е҆мꙋ десна́а б҄ѣ сꙋха̀ . наꙁира́хꙋ же кни́жъницы и҆ фарїсе́е , а҆ще в сꙋбо́тꙋ и҆сцѣли́тъ , да ѻ҆брѧ́щꙋтъ рѣчь нань · ѻ҆́н же вѣ́дѧше помышленїа и҆хъ , и҆ рече чл҃кꙋ и҆мꙋщемꙋ сꙋхꙋ рꙋкꙋ . въстани , и҆ стани посредѣ · ѻ҆́н же въставъ , ста̀ · Рече же і҆с҃ к ни́мъ . въпрошꙋ в҄ы , что̑ достоитъ в сꙋбо́ты , добро твори́ти , и҆ли ѕл҄о творити , дш҃ꙋ спⷵтѝ и҆ли погꙋби́ти; и҆ въꙁрѣвъ на вс҄ѧ и҆хъ , рече е҆мꙋ . прострѝ рꙋ́кꙋ твою̀ . ѻ҆́н же сътвори тако . и҆ ѹтвердисѧ рꙋка е҆го ꙁдра́ва ꙗ҆́ко дрꙋга́а · ѻ҆ни же и҆сполнишѧсѧ беꙁꙋм́їѧ , и҆ гл҃ахꙋ дрꙋгъ къ́ дрꙋгꙋ , чт҄о бышѧ сътворили і҆с҃ови · ꙁаⷱ‍҇ , к҃г · Бысть же въ́ дн҃и т҄ы , и҆ꙁы́де в го́рꙋ помоли́тисѧ , и҆ б҄ѣ ѻ҆́бнощь в̾ мл҃твѣ бж҃їи · И҆ е҆гда бысть дн҃ь , приꙁва̀ ѹчн҃кы своѧ . и҆ і҆ꙁбра̀ ѿ нихъ дв҄анадесѧте , и҆х̾же и҆ а҆пⷵлы нарече . си́мона , е҆гоже и҆менова петра , и҆ а҆ндре́ѧ брата е҆го . і҆а́кова , и҆ і҆ѻанна . фили́ппа , и҆ варѳоломе́а . матѳе́а , и҆ ѳомꙋ . і҆а́кова а҆лѳе́ѻ҆ва , и҆ си́мона нарица́емаго ѕилота . и҆ѹдꙋ і҆а̑ковлѧ , и҆ і҆ꙋдꙋ и҆скарїѻ́т̾скаго , и҆же и҆ бысть преда́тель . ꙁаⷱ‍҇ , к҃д · И҆ сшеⷣ с ними ст҄а на мѣ́стѣ ра́внѣ , и҆ нароⷣ ѹчн҃къ е҆го , и҆ множество мно́го людїи ѿ всеѧ̀ і҆ю̑де́а , и҆ і҆е̑рлⷵи́ма , и҆ помо́рїа тѷр̾ска и҆ сидо́ньска , и҆же прїидошѧ послꙋшѧти е҆го , и҆ і҆сцѣли́тисѧ ѿ недꙋ́гъ свои̑хъ , стражⷣꙋщеѝ ѿ дꙋхъ нечи́стыхъ , и҆ і҆сцѣлѧхꙋсѧ . и҆ весь наро́дъ искаше прикаса́тисѧ е҆мъ , ꙗ҆́ко си́ла ѿ него и҆схожⷣаше и҆ і҆сцѣлѧ́ше вс҄ѧ · И҆ то́и въꙁвеⷣ ѻ҆́чи своѝ на ѹчн҃кы своѧ , гл҃аше · Бл҃жени ни́щїи , ꙗ҆ко ваше е҆сть црⷵтвїе бж҃їе · Бл҃жени а҆́лчꙋщеѝ нн҃ѣ , ꙗ҆́ко насы́титесѧ . Бл҃жени пла́чющеѝ нн҃ѣ , ꙗ҆ко въсмѣетесѧ · Бл҃жени бꙋ́дете е҆гда̀ въꙁненави́дѧтъ васъ чл҃цы . и҆ е҆гда̀ раꙁлꙋчѧтъ в҄ы , и҆ поно́сѧтъ , и҆ пронесꙋтъ и́мѧ ваше ꙗ҆ко ꙁл҄о , сн҃а члчⷵкаго ради . вьꙁрадꙋитесѧ в̾ то́и дн҃ь и҆ вꙁыгра́ите , сс̀ б҄о м̾ꙁⷣа̀ вашѧ мно́га на нб҃сѝ · По сиⷨ б҄о творѧ́хꙋ пррⷪ‍҇комъ ѿц҃ы иⷯ · ꙁаⷱ‍҇ , к҃е · ѻбаче го́ре вамъ бога́тымъ , ꙗ҆́ко ѿстоитѐ ѹтѣше́нїѧ ва́шего · Го́ре вамъ насыще́нїи нн҃ѣ , ꙗ҆́ко в̾ꙁа́лчете · Го́ре вамъ смѣю́щимсѧ нн҃ѣ , ꙗ҆́ко въꙁрыда́ете и҆ въспла́чете · Го́ре е҆гда до́брѣ рекꙋтъ вамъ вс҄и члц҃ы · По симъ б҄о творѧхꙋ лжепррⷪ‍҇комъ ѿц҃ы ихъ · Но̑ вамъ гл҃ю слы́шащимъ . люби́те врагы̀ ваша . добро̀ твори́те ненави́дѧщимъ васъ . блⷵви́те кленꙋщаѧ в҄ы . моли́тесѧ ꙁа творѧ́щихъ вамъ ѻ҆би́дꙋ · Бїю́щемꙋ т҄ѧ в лани́тꙋ , пода́жⷣь и҆ дрꙋ́гꙋю . и҆ ѿ вꙁима́ющаго т҄и ри́ꙁꙋ , и҆ срачи́цꙋ не въꙁ̾бранѝ . всѧ́комꙋ же просѧ́щемꙋ ѹ тебѐ , да́й . и҆ ѿ въꙁимающаго твоѧ , не и҆стѧꙁа́й · ꙁаⷱ‍҇ , к҃ѕ · И҆ ꙗ҆́коже хо́щете да творѧтъ вамъ чл҃цы , и҆ в҄ы твори́те и҆мъ та́кожⷣе . и҆ а́ще лю́бите лю́бѧщаѧ в҄ы , каа̀ ваⷨ блгⷣть е҆сть; и҆бо и҆ грѣшницы лю́бѧщаѧ и҆хъ лю́бѧтъ . и҆ а҆ще бл҃готворитѐ бл҃готворѧ́щимъ вамъ , каа̀ вамъ блгⷣть е҆сть; и҆бо и҆ грѣшницы то́жⷣе творѧтъ · И҆ а́ще вꙁаи́мъ дае́те ѿ ни́х̾же ча́ете въспрїа́ти , каа̀ вамъ блгⷣть е҆сть; и҆бо и҆ грѣшницы грѣшникомъ вꙁаимъ дава́ют̾ , да въспрїимꙋтъ ра́внаѧ · ѻ҆ба́че люби́те врагы̀ вашѧ , и҆ бл҃го твори́те . и҆ в ꙁаи́мъ да́йте , ничесоже ча́юще , и҆ бꙋ́детъ м̾ꙁда̀ ва́шѧ мно́га , и҆ бꙋ́дете сн҃ове вы́шнѧго , ꙗ҆́ко то́и бл҃гь е҆сть , на беꙁ̾блгⷣтныа и҆ ѕлы́а . бꙋ́дѣте ѹбо милосръди , ꙗ҆́коже и҆ ѿц҃ь вашъ млⷵрдъ еⷵ · ꙁаⷱ‍҇ , к҃ꙁ · Не сꙋди́те , и҆ не сꙋ́дѧтъ вамъ . и҆ не ѻ҆сꙋжайте , да не ѻ҆сꙋжени бꙋ́дете · ѿпꙋща́ите , и҆ ѿпꙋстѧтъ вамъ . да́ите , и҆ дастъсѧ вамъ . мѣрꙋ добрꙋ на́тканꙋ и҆ потрꙋ́снꙋ и҆ прелива́ющꙋсѧ , дадꙋтъ на лоно̀ ва́ше . тою б҄о мѣ́рою , е҆ю́же мѣ́рите , въꙁмѣритсѧ вамъ · Рече же при́тчю и҆мъ . е҆да мо́жетъ слѣпе́цъ слѣпца води́ти; не ѻ҆ба ли въ ѧ́мꙋ в̾паде́тасѧ; нѣсть ѹчени́къ наⷣ ѹчи́телем̾ свои́мъ . съврьше́н же всѧкъ бꙋдеⷮ , ꙗ҆́коже ѹчи́тель е҆го · Что же ви́диши сꙋч́ецъ и҆же е҆сть въ ѻ҆чеси бра́та твое̑го , бр́ьвна же е҆же е҆сть въ ѻ҆чесѝ твоемъ не чꙋе́ши; и҆ли ка́ко мо́жеши рещи бра́тꙋ твое̑мꙋ . бра́те ѻ҆ста́ви , да и҆ꙁмꙋ̀ сꙋчецъ , и҆же е҆сть въ ѻ҆чесѝ твоемъ , самъ сꙋщаго въ ѻ҆чесѝ своемъ бр́ъвна не видѧ; лицемѣре , и҆ꙁмѝ прьв́ѣе бръвно̀ и҆ꙁъ ѻ҆чесѐ твое̑го , и҆ тогда̀ про́ꙁриши и҆ꙁѧти сꙋч́ецъ и҆ꙁ̾ ѻ҆чесѐ бра́та твое̑го · Нѣсть б҄о дре́во добро̀ , творѧ плода ѕл҄а . ниже дре́во ѕл҄о , творѧ плода добра̀ . всѧко б҄о дре́во ѿ плода̀ свое̑го поꙁна́етсѧ · Не ѿ трь́нїа б҄о че́шꙋть смо́квы , ни ѿ кꙋпи́ны е́млютъ гро́ꙁдїа · Бл҃гїи чл҃къ ѿ бл҃гаго съкро́вища срⷣца свое̑го и҆ꙁно́ситъ бл҃го́е · И҆ ꙁлыи чл҃къ ѿ ꙁла́го съкро́вища срⷣца свое̑го и҆ꙁно́ситъ ѕло́е . ѿ и҆ꙁбы́тка б҄о срⷣца , гл҃ютъ ѹста е҆го · ꙁаⷱ‍҇ , к҃и · Что же м҄ѧ ꙁове́те , г҃и г҃и , и҆ не творитѐ ꙗ҆́же гл҃ю; всѧкъ грѧдыѝ ко м̾нѣ , и҆ слышаѝ словеса̀ моѧ , и҆ творѧ ѧ҆̀ , скажꙋ ва̀мъ комꙋ̀ е҆сть подо́бенъ . подо́бенъ е҆сть чл҃кꙋ ѕи́жⷣꙋщꙋ хра́минꙋ , и҆же и҆скопа̀ и҆ ѹглꙋбѝ , и҆ положѝ ѻ҆снова́нїе на камени · Навоⷣне́нїю же бы́вшꙋ , припадѐ рѣка̀ хра́минѣ то́й , и҆ не мо́же поколѣбати еа̀ . ѻ҆снована б҄о б҄ѣ на ка́мени · Слы́шавыи же , и҆ не сътвори́выѝ подо́бенъ е҆сть чл҃кꙋ соꙁⷣавшꙋ хра́минꙋ на ꙁемли беꙁ̾ ѻ҆снова́нїа , е҆иже припаде рѣка̀ , и҆ а́бїе падесѧ . и҆ бысть раꙁрꙋше́нїе хра́мины тоа̀ велїе ·
Глⷡ‍҇а , ꙁ҃ · Єгда же сконча̀ вс҄ѧ гл҃ы своѧ в̾ слꙋх́ы лю́демъ , ꙁаⷱ‍҇ , к҃ѳ · Вни́де в̾ капернаѹмъ  · Со́тникꙋ же нѣ́коемꙋ рабъ болѧ ѕл҄ѣ хотѧ́ше ѹмрети , и҆же б҄ѣ е҆мꙋ че́стенъ · Слы́шав же ѻ҆ і҆с҃ѣ , посла̀ к̾ немꙋ̀ ста́рцѧ і҆ю̑де́йскыа , молѧ е҆го , ꙗ҆ко да пришеⷣ сп҃сеⷮ раба̀ е҆го · ѻ҆ни́ же пришеⷣше къ і҆с҃ови , молѧ́хꙋ е҆го то́щно , гл҃юще . ꙗ҆́ко досто́инъ е҆сть е҆же а҆ще дасѝ е҆мꙋ , лю́битъ б҄о ꙗ҆ѕы́къ нашъ , и҆ со́нмище то́и съꙁда̀ намъ . і҆с҃ же и҆дѧ́ше с ни́ми · Є҆ще же е҆мꙋ недале́че сꙋщꙋ ѿ хра́мины , посла̀ к̾ немꙋ со́тникъ дрꙋ́гы , гл҃ѧ е҆мꙋ . г҃и не дви́жисѧ . нѣсмь б҄о досто́инъ , да подъ кровъ мо́и в̾ни́деши . тѣмже ни себѐ досто́ина сътворихъ прїити́ к тебѣ . н҄о рцѝ сло́во , и҆ і҆сцѣлѣетъ ѻ҆трокъ мой . и҆бо и҆ а҆ꙁ̾ чл҃кь е҆смь подъ влⷣкою ѹчиненъ , и҆мѣю́ поⷣ собо́ю во́ины , и҆ гл҃ю семꙋ , и҆дѝ , и҆ і́детъ . и҆ дрꙋго́мꙋ прїидѝ , и҆ прїидетъ . и҆ рабꙋ мое̑мꙋ , сътворѝ с҄е , и҆ сътвори́тъ · Слы́шав же сїа і҆с҃ , чюдисѧ е҆мꙋ . и҆ ѻ҆бра́щьсѧ и҆дꙋщемꙋ по немъ наро́дꙋ , рече . гл҃ю вамъ , нѝ въ і҆ил҃и толи́кы вѣ́ры ѻ҆брѣтохъ . и҆ въꙁ̾вра́щшесѧ по́сланїи , ѻ҆брѣто́шѧ болѧ́щаго раба̀ и҆сцѣлѣв̾ша · ꙁаⷱ‍҇ , л҃ · И҆́ бысть по семъ , и҆дѧше въ градъ , нарица́емый наи́нъ , и҆ с ни́мъ и҆дѧ́хꙋ ѹчн҃цы е҆го мно́ѕи , и҆ наро́дъ мно́г̾ · Ꙗ҆́коже прибли́жисѧ къ вратоⷨ града . и҆ с҄е и҆ꙁношѧ́хꙋ ѹмрьш́а , сн҃а е҆ді́нороⷣна ма́тери свое́й . и҆ та̀ б҄ѣ вдова̀ , и҆ наро́дъ ѿ града многъ с нею · И҆ видѣвъ ю҆ г҃ь , млⷵрдова ѻ҆ не́й , и҆ реⷱ‍҇ ей , не пла́чи · И҆ пристꙋ́пль коснꙋсѧ въ ѻ҆́дръ · носѧ́щїи же ста́шѧ . и҆ реⷱ‍҇ , ю҆́ноше , тебѣ гл҃ю , в̾стани . и҆ сѣде мр҃твыи , и҆ начатъ гл҃ати , и҆ дастъ е҆го ма́тери свое́й · Прїатъ же страхъ вс҄ѧ , и҆ сла́влѧхꙋ б҃а гл҃юще . ꙗ҆ко пррⷪ‍҇къ ве́лїи въста̀ в насъ . и҆ ꙗ҆́ко посѣтѝ б҃ъ людїи свои̑хъ · ꙁаⷱ‍҇ , л҃а · И҆́ і҆ꙁы́де сло́во с҄е по все́и і҆ю́де́ѝ ѻ҆ немъ , и по все́и странѣ · И҆ въꙁвѣсти́шѧ і҆ѻ҆а́ннꙋ ѹчн҃цы е҆го ѻ҆ всѣхъ сихъ . и҆ приꙁвавъ дв҄а нѣ́каа ѿ ѹчн҃къ свои̑х̾ і҆ѻ҆а́ннъ , посла̀ къ і҆с҃ꙋ гл҃ѧ . ты л҄и е҆си грѧды́ѝ , и҆ли и҆но́го чѧ́емъ; пришеⷣша же к немꙋ́ мꙋжа рѣста . і҆ѻ҆а́нн̾ крⷵтль посла̀ насъ к тебѣ гл҃ѧ . ты л҄и е҆си грѧды́ѝ , и҆ли̑ и҆ного чѧ́емъ; в̾ тои же часъ и҆сцѣлѝ многы ѿ недꙋгъ и҆ раⷩ‍҇ , и҆ дꙋхъ ѕлыхъ , и҆ мно́гымъ слѣпыⷨ дарова̀ проꙁрѣн́їе · И҆ ѿвѣщавъ і҆с҃ рече и́ма . шеⷣша въꙁвѣсти́та і҆ѻ҆а́ннꙋ , ꙗ҆́же видѣ́ста и҆ слы́шѧста . ꙗ҆ко слѣпїи проꙁира́ютъ , хро́мїи хо́дѧтъ , прокаже́нїи ѻ҆чища́ютсѧ , глꙋсїи слы́шѧтъ , мр҃твїи въста́ютъ , ни́щїи бл҃говѣствꙋютъ . и҆ бл҃же́нъ е҆сть и҆же а҆ще не събла́ꙁнит̾сѧ ѻ҆ мнѣ · ѿшеⷣшама же ѹчн҃кома і҆ѻ҆а́нновома . начатъ гл҃ати к наро́домъ ѻ҆ і҆ѻ҆а́ннѣ . чесо̀ и҆ꙁыдо́сте в̾ пꙋсты́ню ви́дѣти . трость ли вѣтроⷨ колѣблемъ; н҄о чесо̀ и҆ꙁыдо́сте ви́дѣти; чл҃ка ли в̾ мѧ́к̾ки ри́ѕы ѻ҆дѣ́ана; с҄е и҆же въ ѻ҆дежи сла́внѣи , и҆ пи́щи сꙋщеѝ , в̾ црⷵтвїи сꙋть . н҄о чесо и҆ꙁыдо́сте ви́дѣти , пррⷪ‍҇ка ли; е́й гл҃ю ваⷨ , и҆ ли́ше пррⷪ‍҇ка · Се́и б҄о е҆сть , ѻ҆ не́мже ̾ пи́сано е҆сть · Се̑ а҆ꙁъ послю̀ а҆́гг҃ла мое̑го преⷣ лицемъ твои́мъ , и҆же ѹстро́итъ пꙋть твой преⷣ тобо́ю · Гл҃ю б҄о вамъ , бо́лїи в роженыхъ женами пррⷪ‍҇къ і҆ѻанна крⷵтлѧ никтоже е҆сть . мнїи же , в̾ црⷵтвїи бж҃їи болїи е҆го е҆сть · И҆ всѝ лю́дїе слы́шавше , и҆ мытарїе , ѻ҆пра́вдишѧ б҃а , кр҃щьшесѧ кр҃ще́нїемъ і҆ѻ҆а́нновомъ · Фарїсе́е же и҆ ꙁако́нницы совѣтъ бж҃їи ѿврьго́ша в себѣ , не крⷵщьшесѧ ѿ него · рече же г҃ь . ꙁаⷱ‍҇ , л҃в · Комꙋ ѹбо ѹподоблю чл҃кы ро́да сего . и҆ комꙋ сꙋть подо́бни; подо́бни сꙋть ѻ҆тро́чищемъ сѣдѧ́щимъ на тръжищы́хъ , и҆ приглашѧ́ющимъ дрꙋгъ дрꙋга , и҆ гл҃ющимъ . пи́скахомъ вамъ , и҆ не плѧса́сте . рыдахомъ вамъ , и҆ не пла́касте · Прїиде б҄о і҆ѻаннъ крⷵтль , нѝ хлѣб́а ꙗ҆ды̀ , нѝ вина̀ пїа , и гл҃ете , бѣсъ и҆́мать · Прїиде сн҃ь члчⷵкїи ꙗ҆́ды̀ и пїа , и҆ гл҃ете , с҄е чл҃къ ꙗ҆́дъца и҆ винопїица , дрꙋгъ мытаре́мъ и҆ грѣшникомъ . и҆ ѻ҆пра́вдисѧ премꙋдрость ѿ чѧⷣ своиⷯ всѣх̾ · ꙁаⷱ‍҇ , л҃г · Молѧ́ше же е҆го нѣ́кїи ѿ фарїсеи , дабы̀ ꙗ҆́лъ с ни́мъ · И҆ вшеⷣ в домъ фарїсе́ѻвъ , въꙁлеже · И҆ с҄е жена̀ въ́ градѣ ꙗ҆́же б҄ѣ грѣшница , и҆ ѹвѣдѣвши ꙗ҆ко въꙁлежитъ въ хра́минѣ фарисе́ѻвѣ , прине́сши а҆лава́стръ мѷра , и҆ ста́вши при но́гꙋ е҆го съꙁади , пла́чꙋщисѧ начатъ ѹмывати ноꙁѣ е҆го слеꙁами , и҆ власы̀ главы̀ своеа̀ ѻ҆тира́ше , и ѻ҆блобыꙁа́ше но́ѕѣ е҆го , и҆ ма́ꙁаше мѷромъ · Видѣ́в же фарїсе́й въꙁва́выѝ е҆го , рече в себѣ гл҃ѧ · се́й а҆ще б҄ы былъ пррⷪ‍҇къ , вѣдѣлъ б҄ы кт҄о и҆ какова̀ жена прикаса́етсѧ е҆м̾ , ꙗ҆ко грѣшница е҆сть · И҆ ѿвѣщавъ і҆с҃ , рече к немꙋ . си́моне , и҆́маⷨ т҄и нѣчто рещѝ · ѻ҆́н же рече , ѹчт҃лю рц̑и  · И҆ рече . дв҄а длъжника̀ бѣ́ста ꙁаимода́вцꙋ нѣ́коемꙋ . е҆ді́нъ б҄ѣ длъженъ пѧтїю сотъ дина́рїи , дрꙋгїи же пѧтїюдесѧтъ . не и҆мꙋщема же въꙁдати . ѻ҆бѣма ѿда̀ . кото́рыи ѹбо ею̀ рц̑ы паче въꙁлю́битъ е҆го; ѿвѣщав же си́монъ , рече . мн҄ю ꙗ҆́ко е҆мꙋже вѧ́ще ѿда̀ · ѻ҆́н же рече е҆мꙋ , пра́во сꙋдилъ е҆си · И҆ ѻ҆бра́щ̾сѧ к̾ женѣ , рече си́монови . ви́диши ли сїю женꙋ; внидо́хъ в домъ тво́и , воды̀ на́ ноꙁѣ моѝ не дастъ . сїа же слеꙁами ѻ҆блїа м҄и но́ѕѣ , и҆ власы̀ главы̀ своеа̀ ѻ҆тры . лобꙁа́нїа м҄и не дастъ , сїа же ѿнелиже внидохъ , не преста̀ ѻ҆блобыꙁа́ющи ми̑ но́ѕѣ . ма́сломъ главы̀ моеа̀ не пома́ꙁа , сїа же мѷромъ пома́ꙁа м҄и но́ѕѣ . е҆гоже ради гл҃ю т҄и , ѿпꙋща́ютсѧ грѣсѝ еа̀ мно́ѕи , ꙗ҆́ко въꙁлюбѝ мно́го · А҆ е҆мꙋже ма́ло ѻ҆ставлѧ́етсѧ , ме́нше лю́битъ . реⷱ‍҇ же е́й , ѿпꙋща́ютсѧ тебѣ грѣсѝ · И҆ нача́шѧ въꙁлежа́щеѝ с ни́мъ гл҃ати в себѣ . кт҄о се́и е҆сть , и҆же и҆ грѣхы ѿпꙋща́етъ; рече же к̾ женѣ , вѣра твоа сп҃се т҄ѧ , и҆дѝ в̾ ми́ръ ·
Глⷡ‍҇а , и҃ · ꙁаⷱ‍҇ , л҃д · И бысть по семъ , и҆ то́и прохожа́ше сквоꙁѣ гра́ды и҆ ве́си , проповѣ́дꙋа и҆ бл҃говѣствꙋѧ црⷵтвїе бж҃їе , и҆ ѻ́банадесѧте с нимъ . и҆ жены̀ нѣкыа , и҆же бѣхꙋ и҆сцѣле́ны ѿ дꙋховъ ꙁлыхъ и҆ недꙋгъ . ма́рїа́ нарица́емаа магдалы́ни , и҆ꙁ неа́же бѣсов̾ сеⷣмъ и҆ꙁы́де , і҆ и҆ѻа́нна , жена̀ хꙋꙁанѧ приста́вника и҆́родова , и҆ сꙋса́нна , і҆ и́ны мно́гы , ꙗ҆́же слꙋжа́хꙋ е҆мꙋ ѿ и҆мѣнїи свои́хъ · Раꙁꙋмѣва́ющꙋ же наро́дꙋ мно́гꙋ . и҆ ѿ всѣхъ гра́довъ грѧдꙋщ́иⷨ к немꙋ , рече притчꙋ · ꙁаⷱ‍҇ , л҃е · И҆́ꙁы́де сѣа́ѝ сѣѧти сѣмене свое̑го . и е҆гда сѣ́аше , ѻ҆в́о паде при пꙋтѝ , и҆ попрано бысть , и҆ пти́цѧ нбⷵныа поꙁоба́ша е҆̀ · А҆ дрꙋго́е паде на ка́мени , и҆ проꙁѧбъ оу҆́сше , ꙁане не и҆мѧше вла́ги · и҆ дрꙋго́е паде посредѣ те́рнїа , и҆ въꙁрастъ те́рнїе , и҆ подавѝ е҆̀ · дрꙋго́е же падѐ на ꙁемлѝ бла́ꙁѣ , и҆ проꙁѧбъ сътворѝ плоⷣ стори́цею . сїѧ гл҃ѧ въꙁ̾гласѝ . и҆мѣ́аѝ оу҆́ши слы́шати , да слы́шитъ . Въпраша́хꙋ же е҆го ѹчн҃цы е҆го , гл҃юще . что е҆сть при́тча сїа · ѻ҆́н же рече , вамъ е҆сть дано̀ вѣ́дати та́йны црⷵтвїа бж҃їа · про́чимъ же в̾ при́тчѧхъ , да ви́дѧще , не ви́дѧтъ . и҆ слы́шаще , не раꙁꙋмѣю́тъ · Є҆́сть же сїа при́тча · сѣ́мѧ е҆сть сло́во бж҃їе . а҆ и҆же при пꙋти , сꙋть слы́шащеѝ . потомже прихо́дитъ дїа́волъ , и҆ вꙁе́млетъ сло́во ѿ срⷣца и҆хъ , да не вѣ́ровавше , сп҃сꙋтсѧ · а҆ иже на ка́мени , и҆же е҆гⷣа ѹслы́шѧтъ , с ра́достїю прїе́млют̾ сло́во . и҆ сїи ко́рене не и́мꙋт̾ . и҆же въ времѧ вѣ́рꙋютъ , и҆ въ́ времѧ напасти ѿпа́даютъ · а҆ и҆же в те́рнїи паⷣшее , сїи сꙋть слы́шавшеѝ , и҆ ѿ печа́ли и҆ богатьства и҆ сла́стьми жите́искими ходѧще подавлѧ́ютсѧ , и҆ не съврьшѧ́ютъ плода · А҆ и҆же на до́брѣи ꙁемлѝ , сїи сꙋть , и҆же до́брым̾ срⷣцемъ и҆ бл҃гомъ слы́шавше сло́во , дръжатъ , и҆ плодъ творѧтъ в̾ трьпѣнїи · Сїа гл҃ѧ въꙁ̾гласѝ . и҆мѣ́аѝ ѹши слы́шати , да слы́шитъ · ꙁаⷱ‍҇ , л҃ѕ · Никто же ѹбо свѣти́лника в̾жегъ , покрива́етъ е҆го съсꙋ́домъ , и҆л҄и поⷣ ѻ́дръ поⷣлага́етъ , н҄о на свѣщникъ въꙁлага́етъ , да входѧ́щеѝ ви́дѧт̾ свѣтъ · нѣсть б҄о та́йно , е҆же не ꙗ҆́вле́но бꙋ́детъ . ниже ѹтае́но , е҆же не поꙁна́етсѧ , и҆ въ ꙗ҆́вле́нїе прїидетъ · Блюдѣте ѹбо ка́ко слы́шите . и҆же б҄о и҆́мать , дастьсѧ е҆мꙋ . і҆ и́же а́ще не и́мать , и҆ е҆же мни́тсѧ и҆мѣ́а , во́ꙁметсѧ ѿ него · Прїидошѧ же к немꙋ ма́ти и҆ бра́тїѧ е҆го , и҆ не можа́хꙋ бесѣдовати к немꙋ наро́да ради . и҆ въꙁвѣсти́шѧ е҆мꙋ гл҃юще . ма́ти твоа̀ и҆ братїѧ твоа̀ в̾н҄ѣ стоѧтъ , ви́дѣти т҄ѧ хотѧще · ѻ҆́нъ же ѿвѣщавъ рече к ни́мъ . ма́ти моа̀ и҆ бра́тїѧ моа̀ сїи сꙋть , слы́шащеѝ слово́ бж҃їе , и҆ творѧ́ще е҆̀ · ꙁаⷱ‍҇ , л҃ꙁ · И҆ бысть въ е҆ді́нъ ѿ дн҃їи , и҆ то́и влѣꙁе в̾ кора́бль , и҆ ѹчн҃цы е҆го , и҆ рече к нимъ . пре́идемъ на ѻ́нъ полъ е҆́ꙁера , и҆ поидошѧ . и҆дꙋщ́имъ же иⷨ , ѹспе . и҆ сни́де бꙋрѧ вѣтренаа̀ въ е҆́ꙁеро , и҆ скончава́хꙋсѧ и҆ в бѣдѣ бѣх́ꙋ . и҆ пристꙋп́льше въꙁдвиго́шѧ е҆го , гл҃юще . наста́вниче , наста́вниче , погыба́емъ · ѻ҆́н же в̾ставъ ꙁапрѣтѝ вѣтрꙋ , и҆ вълне́нїю въдно́мꙋ . и҆ ѹлего́ста , и҆ бысть ти́шина · Рече же и҆мъ . гд̑ѣ е҆сть вѣра ва́шѧ; ѹбоа́вше же сѧ , чюди́шѧсѧ , гл҃юще дрꙋгъ къ́ дрꙋгꙋ . кто̀ ѹбо се́й е҆сть , ꙗ҆ко и҆ вѣтромъ повелѣва́етъ . и҆ водѣ , и҆ послꙋшаютъ е҆го; ꙁаⷱ‍҇ , л҃и · И҆́ преидо́шѧ въ странꙋ гадари́нскꙋ , ꙗже е҆сть ѻ҆б онъ полъ галиле́а · и҆ꙁ̾шед̾шꙋ же е҆мꙋ на́ ꙁемлю , срѣте е҆го мꙋжь нѣќїи ѿ града , и҆же и҆мѧше бѣсы ѿ лѣтъ мно́гыхъ , и҆ в ри́ꙁꙋ не ѻ҆блача́шесѧ , и҆ въ храмѣ не живѧше , н҄о въ гробѣхъ · Ѹ҆ꙁрѣв же і҆с҃а , и҆ въꙁъпивъ припаде к немꙋ , и҆ гла́сомъ ве́лїемъ рече . что̀ мн҄ѣ и҆ тебѣ і҆с҃е сн҃е б҃а вы́шнѧго; молю́ ти сѧ , не мꙋч́и менѐ · Повелѣ ѹбо дꙋ́хꙋ нечи́стомꙋ , и҆ꙁы́ти ѿ чл҃ка , ѿ мно́г̾ б҄о лѣтъ въсхища́ше е҆го , и҆ вѧꙁа́хꙋ е҆го ю҆́жи желѣ́ꙁны , и҆ пꙋт́ы стрегꙋще е҆го , и҆ растръꙁаѧ ю҆́ꙁы , гони́мъ бываше бѣс́омъ сквоꙁѣ пꙋсты́нѧ · Въпроси́ же е҆го і҆с҃ гл҃ѧ . что̀ т҄и е҆сть и҆́мѧ; ѻ҆́н же рече , легеѻ҆нъ . ꙗ҆́ко бѣ́си мно́ѕи в̾нидо́шѧ во́нь . и҆ молѧ́хꙋ е҆го , да не повели́тъ и҆мъ в̾ бе́ꙁ̾днꙋ и҆тѝ · Бѣ же т҄ꙋ ста́до свинїи мно́го , пасо́мо в̾ горѣ , и҆ молѧ́хꙋ е҆го , да повели́тъ и҆мъ в т҄ы внити . и҆ повелѣ и҆мъ · и҆ꙁшедше же бѣ́си ѿ чл҃ка , внидо́ша въ свинїа . и҆ ѹстремисѧ стадо по́ брегꙋ въ е҆ꙁеро , и҆ і҆стопѐ · Видѣвше же пасꙋщ́їи бы́вшее . бѣжа́шѧ , и҆ въꙁвѣсти́шѧ въ́ градѣ и҆ в се́лехъ · И҆ꙁыдо́шѧ же ви́дѣти бы́вшее , и҆ прїидо́шѧ къ і҆с҃ови , и҆ ѻ҆брѣто́шѧ чл҃ка сѣдѧ́ща , и҆ꙁ негоже бѣ́си и҆ꙁыдо́ша , ѻ҆блъчена и҆ смы́слѧща , при ногꙋ і҆с҃овꙋ , и҆ ѹбоа́шасѧ · Въꙁвѣстишѧ же и҆мъ и҆ видѣвшеѝ , ка́ко сп҃се́сѧ бѣснова́выѝ · И҆ моли е҆го весь нароⷣ страны гадари́нскыа , ѿи́ти ѿ нихъ , ꙗ҆́ко стра́хомъ ве́лїеⷨ ѻ҆дръжи́ми бѣ́хꙋ · ѻ҆́н же влѣꙁъ в кора́бль , въꙁвратисѧ · Молѧ́ше же сѧ е҆мꙋ мꙋжъ , и҆ꙁ негоже и҆ꙁыдо́шѧ бѣ́си , дабы̑ с нимъ былъ · ѿпꙋсти же е҆го і҆с҃ , гл҃ѧ . въꙁ̾вратисѧ в домъ свои . и҆ повѣдаи , е҆ли́ка т҄и сътворѝ б҃ъ · И҆ і҆де по всемꙋ градꙋ проповѣ́даа , е҆ли́ка сътвори емꙋ іс҃ · ꙁаⷱ‍҇ , л҃ѳ · Бы́сть же егда въꙁвратисѧ іс҃ , прїа́тъ его нароⷣ . бѣхꙋ б҄о вс҄и чѧ́юще его · И҆ с҄е прїиде мⷤꙋ , емꙋже и́мѧ и҆аи́ръ , и҆ то́и кнѧꙁь со́нмищꙋ б҄ѣ , и҆ паⷣ при ногꙋ іс҃овꙋ , молѧ́ше его вни́ти в домъ свой . ꙗ҆́ко дщи еді́нороⷣна б҄ѣ емꙋ , ꙗ҆ко лѣтъ двоена́десѧте , и҆ т҄а ѹмира́ше · Є҆гда же и҆дѧ́ше , наро́ди ѹгнѣта́хꙋ его · И҆ жена̀ , сꙋщи в точе́нїи кро́ве ѿ двоюнадесѧте лѣтꙋ , ꙗ҆́же врачемъ и҆ꙁда́вши вс҄е и҆мѣнїе , и҆ не въꙁмо́же ни ѿ еді́ного и҆сцѣлѣти . и҆ пристꙋ́пльши съꙁади коснꙋ́сѧ кра́а ри́ꙁъ е҆го . и҆ а҆бїе ст҄а то́къ кро́ве еа̀ · И҆ рече і҆с҃ , кто̀ е҆сть коснꙋв́ыѝсѧ мнѣ; ѿмѣта́ющим̾ же сѧ всѣмъ . рече петръ , и҆ і́же с нимъ . наста́вниче , наро́ди ѻ҆дръжѧтъ т҄ѧ и҆ гнетꙋтъ , и҆ гл҃еши кт҄о е҆сть коснꙋ́выисѧ̀ мн҄ѣ; і҆с҃ же рече , прикоснꙋсѧ мн҄ѣ нѣ́кто . а҆ꙁъ б҄о чюⷯ си́лꙋ и҆ꙁ̾шеⷣшꙋю и҆ꙁ мене · Видѣвши же жена̀ ꙗ҆ко не ѹтаи́сѧ , трепе́щꙋщи прїиде , и҆ паⷣши преⷣ ниⷨ , ꙁа нюже винꙋ прикоснꙋ́сѧ е҆мꙋ , повѣда е҆мꙋ преⷣ всѣми люⷣмѝ , и҆ ꙗ҆ко и҆сцѣлѣ а҆́бїе · ѻ҆́н же рече е́и , дръꙁай дщ̑и , вѣра твоа сп҃сѐ т҄ѧ , и҆дѝ в̾ ми́ръ · Є҆ще е҆мꙋ гл҃ющꙋ , прїиде нѣкто ѿ а҆рхїсинаго́га , гл҃ѧ е҆мꙋ , ꙗ҆́ко ѹмре дщи̑ твоа̀ , не дви́жи ѹчи́телѧ · И҆с҃ же слы́шавъ , ѿвѣща̀ е҆мꙋ гл҃ѧ . не бо́исѧ , то́кмо вѣ́рꙋй , и҆ сп҃се́на бꙋд́етъ · Пришеⷣ же в домъ , не ѻ҆ста́ви нѝ е҆ді́ного внити  , то́кмо петра и҆ і҆ѻа́нна и҆ і҆а́кова , и҆ ѿц҃а ѻ҆трокови́ца и҆ ма́тере · Пла́кахꙋ же сѧ вс҄и , и҆ рыда́хꙋ еа̀ · ѻ҆́н же рече , не пла́читесѧ , не оу҆́мре б҄о , н҄о спиⷮ · И҆ рꙋга́хꙋсѧ е҆мꙋ , вѣ́дѧще ꙗ҆́ко оу҆́мре · ѻ҆́н же и҆ꙁ̾гнавъ вонъ всѣхъ , и҆ е҆мъ ꙁа́ рꙋкꙋ еа̀ , въꙁ̾гласѝ гл҃ѧ . ѻ҆трокови́це в̾ста́ни · И҆ въꙁ̾вратисѧ дх҃ъ еа̀ , и҆ въскр҃се а҆́бїе . и҆ повелѣ да́ти е́й ꙗ҆сти . и҆ диви́стасѧ роди́телѧ еа̀ · ѻ҆́н же повелѣ и́ма , никомꙋже повѣдати бы́вшее ·
Глⷡ‍҇а , ѳ҃ · ꙁаⷱ‍҇ , м҃ · Соꙁва́в же ѻ҆банадесѧте , дастъ и҆́мъ силꙋ и҆ вла́сть на вс҄ѧ бѣс́ы , и҆ недꙋѓы цѣли́ти . и҆ посла̀ и҆хъ проповѣдати црⷵтвїе бж҃їе , и҆ и҆сцѣли́ти болѧ́щаѧ · И҆ рече к нимъ , ничесоже въꙁмѣте на пꙋть , ни жеꙁла̀ ни̑ пи́ры , ни̑ хлѣба , н҄и сребра̀ . ни по двѣма ри́ꙁома и҆мѣти · И҆ во́ иже домъ вни́дете , тꙋ пребыва́ите , и҆ ѿтꙋдꙋ и҆сходи́те . И҆ ели́цы а҆ще не прїе́млютъ васъ , и҆сходѧ́ще ѿ града того , и҆ пра́хъ ѿ ногъ ва́шихъ , ѿтрѧсѣте , въ свѣдѣтелство на нѧ · И҆сходѧще же прохожа́хꙋ сквоꙁѣ ве́си бл҃говѣствꙋюще , и҆ і҆сцѣлѧ́юще всю́дꙋ · ꙁаⷱ‍҇ , м҃а · Слы́шав же и҆роⷣ четвертовластникъ быва́ющаѧ ѿ него вс҄ѧ , и҆ недоѹмѣвашесѧ , ꙁане гл҃емо б҄ѣ ѿ нѣ́кыхъ , ꙗ҆ко і҆ѻ҆а́ннъ въста̀ ѿ мр҃твыхъ . ѿ и҆нѣх̾ же , ꙗ҆́ко і҆лїа ꙗ҆́ви́сѧ · ѿ дрꙋгыⷯ же , ꙗ҆ко пррⷪ‍҇къ е҆ді́нъ ѿ дре́внихъ въскр҃се · И҆ рече и҆́родъ . і҆ѻ҆а́нна а҆ꙁъ ѹсѣкнꙋхъ . кто же е҆сть се́и , ѻ҆ немже а҆ꙁъ слы́шꙋ такова́ѧ; и҆ і҆ска́ше ви́дѣти е҆го · И҆ въꙁ̾вращъшесѧ а҆пли , повѣ́даша е҆мꙋ е҆ли́ка сътвори́шѧ · И҆ пои́мъ и҆хъ ѿи́де е҆ді́нъ на мѣ́сто пꙋ́сто гра́да нарица́емаго виѳсаі́да · Наро́ди же раꙁꙋмѣ́вше , по немъ и҆до́шѧ · и҆ прїемъ и҆хъ , гл҃аше и҆мъ ѻ҆ црⷵтвїи бж҃їи . и҆ требꙋющаѧ и҆сцѣленїѧ цѣлѧше · дн҃ь же начатъ прекланѧ́тисѧ · ꙁаⷱ‍҇ , м҃в · Пристꙋ́пльше же ѻ҆́банадесѧте , реко́шѧ е҆мꙋ . ѿпꙋсти нароⷣ , да шеⷣше въ ѻ҆крестныа ве́си и҆ се́ла , вита́юⷮ , и҆ ѻ҆брѧ́щꙋтъ бра́шно , ꙗ҆ко ꙁд̑ѣ в пꙋстѣ мѣстѣ е҆смы · Рече же к ним̾ , дади́те и҆мъ в҄ы ꙗ҆́сти · ѻ҆ни же рѣша , нѣсть ѹ насъ вѧ́ще , то́кмо пѧть хлѣбъ , и҆ ры́бѣ дв҄ѣ . а҆ще ѹбо не шеⷣше м҄ы кꙋп́имъ въ вс҄ѧ люди сїа бра́шна . бѣхꙋ б҄о мꙋжїи ꙗ҆́ко пѧть ты́сꙋщь · Рече же къ ѹчн҃комъ свои́мъ , посади́те и҆хъ на кꙋ́пы по пѧтидесѧтъ . и҆ сътвори́шѧ та́ко , и҆ посади́шѧ и҆хъ вс҄ѧ · Прїим же пѧть хлѣбъ и҆ ѻ́бѣ ры́бѣ , воꙁрѣ́въ на́ нб҃о , блⷵви и҆хъ , и҆ сломѝ , и҆ даа́ше ѹчн҃комъ , преⷣложи́ти наро́дꙋ . и҆ ꙗ҆до́шѧ и҆ насы́тишѧсѧ вс҄и . и вꙁѧ́шѧ и҆ꙁбы́вшаа и҆м̾ ѹкрꙋхы , ко́шѧ дв҄анадесѧте · ꙁаⷱ‍҇ , м҃г · И҆́ бысть е҆гда молѧ́шесѧ е҆ді́нъ , с ниⷨ бѣхꙋ ѹчн҃цы · И҆ въпроси иⷯ гл҃ѧ . кого м҄ѧ гл҃ютъ наро́ди быти; ѻ҆ни же ѿвѣща́вше , рѣша . і҆ѻ҆а́нна крести́телѧ . и҆нїи же , и҆лїю . дрꙋѕїи же , ꙗ҆́ко пррⷪ‍҇къ нѣ́кїи ѿ дре́внихъ въскр҃се . Рече же и҆мъ . вы же кого м҄ѧ гл҃ете быти; ѿвѣщав же петръ , рече . х҃а бж҃їа · ѻ҆́н же ꙁапрѣщь иⷨ , повелѣ никомꙋже гл҃ати сего , рекъ , ꙗ҆́ко подоба́етъ сн҃ꙋ члчⷵкомꙋ мно́го пострадати , и҆ і҆скꙋше́нꙋ быти ѿ ста́рецъ , и҆ а҆рхїере́й и҆ кни́жникъ , и҆ ѹбїенꙋ бы́ти , и҆ третїи дн҃ь в̾ста́ти · ꙁаⷱ‍҇ , м҃д · Гл҃аше же къ всѣмъ . а҆́ще кто хо́щеⷮ по мнѣ и҆тѝ , да ѿврьж́етсѧ себе , и҆ воꙁметъ крⷵтъ свой на кїижⷣо дн҃ь , и҆ послѣ́дꙋет̾ м҄и · И҆же б҄о а҆ще хо́щеⷮ дш҃ꙋ свою̀ спⷵтѝ , погꙋбиⷮ ю҆̀ . иже бо погꙋбитъ дш҃ꙋ свою мене ради , се́и сп҃сеⷮ ю҆̀ · Что̀ б҄о по́льꙁꙋетъ чл҃къ , приѻ҆брѣтъ ми́ръ ве́сь , себе же погꙋбивъ , и҆ли ѿтщети́въ; и҆же б҄о а҆ще посты́дитсѧ менѐ , и҆ мои́хъ словеⷵ , сего сн҃ъ члчⷵкїи постыди́тсѧ , е҆гда прїидетъ въ сла́вѣ свое́й , и҆ ѿч҃їи , и҆ ст҃ыхъ а҆гг҃лъ · Гл҃ю же вамъ въи́стинꙋ , сꙋть нѣцїи ѿ ꙁдѣ стоѧ́щиⷯ , и҆же не и҆́мꙋтъ вкꙋсити смр҃ти , до́ндеже ви́дѧⷮ црⷵтвїе бж҃їе · ꙁаⷱ‍҇ , м҃е · Бысть же по словесѣхъ сиⷯ ꙗ҆́ко дн҃їи ѻ҆́смъ · И҆ пое́мъ петра , і҆ и҆ѻа́нна , і҆ и҆а́кова . вꙁы́де на́ горꙋ помоли́тисѧ . и҆ бысть е҆гда молѧ́шесѧ , видѣнїе лица е҆го и́но . и҆ ѻ҆дѣѧ́нїе е҆го бѣло блиста́асѧ · И҆ с҄е мꙋж́ѧ дв҄а с нимъ гл҃юща , ꙗ҆же бѣ́ста моѷсїи і҆ и҆лїа , ꙗ҆́вльшасѧ в̾ сла́вѣ . гл҃аста же и҆сход̾ е҆го , и҆же хотѧ́ше скончати въ і҆ерⷵли́мѣ · Пе́тръ же и҆ сꙋщаѧ с нимъ бѣхꙋ ѻ҆тѧгчени сномъ · Ѹ҆бꙋж́д̾ше же сѧ видѣша сла́вꙋ е҆го , и҆ ѻ́ба мꙋжа стоѧ́ща с нимъ · И҆ бысть е҆гда раꙁ̾лꙋчистасѧ ѿ него , рече пе́тръ къ і҆с҃ꙋ , наста́вниче , добро̀ е҆сть намъ ꙁд̑ѣ быти . и҆ сътвориⷨ сѣни тр҄и , е҆ді́нꙋ тебѣ , і҆ е҆ді́нꙋ моѷсе́ѻви , и҆ е҆ді́нꙋ и҆лїи , не вѣды е҆же гл҃аше · с҄е же е҆мꙋ гл҃ющꙋ , бысть ѻ҆́блакъ свѣтеⷧ‍҇ и҆ ѻ҆сѣнѝ иⷯ . ѹбоѧ́ша же сѧ в̾шеⷣшеⷨ и҆мъ въ ѻ҆́блакъ , и҆ глⷵа бысть и҆ꙁъ ѻ҆́блака , гл҃ѧ . се́й е҆сть сн҃ъ мои въꙁлюбленыи , того послꙋшаите . и҆ егда бысть глⷵа , ѻ҆брѣтесѧ іс҃ е҆ді́н̾ . и҆ тїи ѹмлъча́ша , и҆ никомꙋже въꙁ̾вѣсти́ша в̾ т҄ы дн҄и ничесоже ѿ тѣх̾ ꙗ҆́же видѣша · ꙁаⷱ‍҇ , м҃ѕ · Бысть же в̾ про́чїи дн҃ь , съшеⷣшемъ иⷨ съ горы̀ , срѣте его народъ мно́гъ · и с҄е мꙋжь и҆ꙁ наро́да въꙁъпѝ гл҃ѧ . ѹчт҃лю , молю̀ ти сѧ , при́ѕри на сн҃а моего , ꙗ҆́ко еді́нороденъ м҄и есть , и҆ с҄е дꙋхъ е҆́млетъ е҆го , и҆ внеꙁа́пꙋ вопиетъ , и҆ прꙋжа́етсѧ с пѣнами , и҆ е́два ѿходитъ ѿ него съкрꙋша́а его . и҆ моли́хсѧ ѹченикомъ твои́мъ , да и҆жденꙋтъ е҆го , и҆ не въꙁмого́ша · ѿвѣщав же і҆с҃ , рече . ѠѼ ро́де невѣрный и҆ раꙁ̾вращеⷩ‍҇ , доко́лѣ бꙋ́дꙋ в̾ ваⷵ , и҆ трьплю в҄ы; приведи м҄и сн҃а твое̑го сѣм́о , е҆ще же грѧдꙋщ́ꙋ е҆мꙋ , повр́ьже е҆го бѣсъ , и҆ сътрѧсѐ . ꙁапрѣти же і҆с҃ дꙋ́хови нечи́стомꙋ , і҆ и҆сцѣлѝ ѻ҆трока , и҆ вдастъ е҆го ѿц҃ꙋ е҆го · дивлѧ́хꙋ же сѧ вс҄и ѻ҆ вели́чїи бж҃їи · ꙁаⷱ‍҇ , м҃ꙁ · Всѣм̾ же чꙋдѧ́щемъсѧ ѻ҆ всѣхъ ꙗ҆́же творѧше і҆с , рече къ ѹчеником̾ свои̑мъ . вложи́те в҄ы въ ѹши ваши словеса̀ сїа . сн҃ъ б҄о члчⷵкїи и҆́мать преда́тисѧ в рꙋцѣ члчⷵтѣ · ѻ́ни́ же не раꙁꙋмѣшѧ гл҃а сего , б҄ѣ б҄о прикровенъ ѿ ни́хъ , да не ѻ҆щꙋтѧтъ е҆го . и҆ боѧ́хꙋсѧ въпроси́ти е҆го ѻ҆ гл҃ѣ семъ · Вни́де же помышле́нїе в нихъ , кт҄о и҆хъ вѧ́щшїи б҄ы былъ · И҆с҃ же вѣды помышле́нїе срⷣца и҆хъ , прї́емъ ѻ҆троча̀ , поста́вї е҆̀ ѹ себѐ , и҆ рече и҆мъ . и҆же а҆ще прїиметъ ѻ҆тороча́ с҄е въ и҆мѧ моѐ , менѐ прїе́млетъ . і҆ и́же а́ще менѐ прїе́млетъ , прїе́млетъ посла́вшаго м҄ѧ . и҆же б҄о ме́ншїи е҆сть в̾ ваⷵ , се́й е҆сть вели́къ · ꙁаⷱ‍҇ , м҃и · Ѿвѣща́в же і҆ѻ҆а́ннъ , рече , наста́вниче , видѣхомъ нѣ́кое̑го ѻ҆ и҆мени твое́мъ и҆ꙁгонѧ́ща бѣсы , и҆ въꙁ̾брани́хомъ е҆мꙋ , ꙗ҆́ко в̾ слѣдъ не хо́дит̾ с нами · И҆ рече к немꙋ і҆с҃ , не брани́те . и҆же б҄о нѣсть на вы̀ , по васъ е҆сть · ꙁачало · Бы́сть же е҆гда скончава́хꙋсѧ дн҃їе́ въсхоженїю ӗго , и҆ то́й ѹтвердѝ лицѐ своѐ и҆тѝ въ і҆е̑рⷵли́мъ . и҆ посла̀ вѣ́ст̾никы преⷣ лицемъ свои́мъ . і҆ и҆ꙁ̾шедъше внидо́ша в̾ ве́сь самарѧнскꙋ , ꙗ҆ко да ѹгото́вѧтъ е҆мꙋ . и҆ не прїа́шѧ е҆го , ꙗ҆́ко лице е҆го б҄ѣ грѧды̀ въ і҆е̑рⷵли́мъ · Видѣвша же ѹченика е҆го , і҆а́ковъ і҆ѻ҆а́ннъ , рѣста . г҃и , хо́щеши л҄и рече́вѣ да ѻ҆́гнь сни́деⷮ с̾ нб҃се , и҆ потребитъ и҆хъ , ꙗ҆́коже і҆лїа сътворѝ; ѻ҆бра́щь же сѧ і҆с҃ ꙁапрѣтѝ и́ма , и҆ рече . не вѣ́ста ко́его дх҃а е҆ста в҄ы . сн҃ъ б҄о члчⷵкыи не прїиде дш҃ъ члчⷵкых̾ погꙋбити , н҄о спⷵтѝ . і҆ и҆до́шѧ въ и́нꙋ весь · ꙁаⷱ‍҇ . м҃ѳ · Бысть же и҆дꙋщ́емъ и҆мъ по пꙋти , рече нѣкїи к̾ немꙋ , и҆дꙋ̀ по тебѣ ꙗ҆́може а҆́ще и́деши г҃и · И҆ рече е҆мꙋ і҆с҃ . ли́си ꙗ҆́ꙁвины и́мꙋть , и҆ птицѧ нбⷵныѧ гнѣꙁда , сн҃ъ же члчⷵкїи не и҆́мать гд̑ѣ главꙋ̀ поⷣклони́ти · Рече же къ дрꙋгомꙋ . ходи в̾ слѣдъ мене · ѻ҆н же рече , г҃и , повелѝ м҄и шеⷣше прежде погреб̾стѝ ѿц҃а мое̑го · Рече же е҆мꙋ і҆с҃ . ѻ҆ста́ви мр҃твыѧ̀ погребъстѝ своѧ мр҃твецѧ , ты же шеⷣ въꙁвѣщай црⷵтвїе бж҃їе · Рече же и҆ дрꙋгїи . и҆дꙋ̀ по тебѣ г҃и . пре́жⷣе же повелѝ м҄и ѿвѣща́ти м҄и сѧ , и҆же сꙋть в̾ домꙋ моеⷨ · Рече же к̾ немꙋ і҆с҃ . никтоже въꙁложъ рꙋ́кꙋ свою на ра́ло , и҆ ꙁрѧ̑ в̾спѧть , ѹпра́вленъ е҆сть въ црⷵтвїи бж҃їи ·
Глⷡ‍҇а , і҃ · ꙁаⷱ‍҇ , н҃ · По си́х же ꙗ҆́вѝ г҃ь і҆ и҆нѣхъ сеⷣмъдесѧтъ  , и҆ посла̀ и҆хъ по двѣма предъ лицемъ свои́мъ , въ всѧкъ грⷣа и҆ мѣсто , ꙗ҆́може хотѧше самъ и҆тѝ · Гл҃аше же к нимъ . жатва ѹбо мно́га , дѣл́ателїи же ма́ло · Моли́тесѧ ѹбо господи́нꙋ жа́твѣ , да и҆ꙁведетъ дѣлателѧ на жа́твꙋ свою̀ · И҆дѣте , с҄е а҆ꙁъ посыла́ю в҄ы ꙗ҆́ко а҆гньцѧ , посредѣ влъко́въ · Не носи́те влага́лищѧ , ни пи́ры , ни сапоги . и никогоже на пꙋти цѣлꙋите · Во́нь же ащ́е домъ вни́дете , пе́рвѣе гл҃ите , ми́ръ до́мꙋ семꙋ . и҆ а҆ще ѹбо бꙋ́детъ т҄ꙋ сн҃ъ ми́ра , почи́етъ на немъ ми́ръ вашь . а҆́ще ли же , н҄и , к вамъ въꙁ̾врати́тсѧ · В то́м же домꙋ пребыва́ите , ꙗ҆́дꙋщ́е и҆ пїю́ще ꙗ҆́же сꙋть ѹ нихъ . досто́инъ б҄о е҆сть дѣ́латель м̾ꙁды̀ своеа̀ · Не преходи́те и҆ꙁ́ домꙋ в̾ домъ · И҆ вонже а҆ще граⷣ входите , и҆ прїе́млютъ вы̑ . ꙗ҆́ди́те преⷣлага́емаа вамъ , и҆ і҆сцѣли́те недꙋж́ныа и҆же сꙋть в немъ , и҆ гл҃ите и҆мъ . прибли́жисѧ на в҄ы црⷵтвїе божїе · Во́нже а҆́ще граⷣ входите , и҆ не прїе́млютъ васъ , и҆ꙁ̾шеⷣше на распꙋтїѧ е҆го рцѣте , и҆ прахъ прилѣпшїи насъ ѿ града ва́шего ѿтрѧса́емъ ваⷨ . ѻ҆баче с҄е вѣдите , ꙗ҆ко прибли́жисѧ на вы̀ црⷵтвїе бж҃їе · Гл҃ю вамъ , ꙗ҆́ко содомлѧномъ в̾ дн҃ь то́и ѿраⷣнѣе бꙋ́детъ , неже гра́дꙋ томꙋ · Го́ре тебѣ хораꙁинъ . го́ре тебѣ виѳсаи́да . ꙗ҆́ко а́ще в̾ тѷрѣ и҆ сидо́нѣ бышѧ си́лы были бы́вшаѧ в̾ ва́ю , дре́вле ѹбо въ вре́тищи и҆ пе́пелѣ сѣдѧ́ще пока́ѧлисѧ быша . ѻ҆ба́че тѷрꙋ и҆ сидо́нꙋ ѿраⷣнѣе бꙋ́детъ на сꙋдѣ , неже ва́ма · И҆ т҄ы капернаѹме , и҆же до нб҃съ въꙁнесыисѧ , до а́да ниꙁведе́шисѧ · ꙁаⷱ‍҇ , н҃а · Слꙋшааѝ васъ , менѐ слꙋш́аетъ . и ѿмѣтааѝсѧ васъ , мене ѿмѣта́етсѧ . ѿмѣта́аѝ же сѧ мене , ѿмѣта́етсѧ посла́вшаго м҄ѧ · Въꙁ̾врати́шѧ же сѧ сеⷣмьдесѧтъ с ра́достїю гл҃юще , г҃и , и҆ бѣ́си повинꙋютсѧ наⷨ ѻ҆ и́мени твоемъ · Рече же и҆мъ . видѣхъ сатанꙋ ꙗ҆́ко молнїю с̾ нб҃се спаⷣша · ꙁаⷱ‍҇ · Се̑ даю̀ вамъ власть настꙋпати на ꙁмїю̀ и҆ на скорпїю́ , и҆ на всю̀ си́лꙋ вражїю . ничесоже васъ вреди́тъ · ѻ҆баче ѻ҆ семъ не радꙋитесѧ , ꙗ҆́ко дꙋ́си ваⷨ повинꙋю́тсѧ . радꙋите же сѧ ꙗ҆́ко и҆мена̀ вашѧ напи́сана сꙋть на нб҃сеⷯ · В то́и часъ въꙁра́довасѧ дх҃омъ і҆с҃ , и҆ рече . и҆сповѣдаю ти сѧ ѿч҃е , г҃и нб҃си и҆ ꙁемлѝ , ꙗ҆́ко ѹтаи́лъ е҆си сїа ѿ премꙋ́дрꙋхъ и҆ раꙁꙋм́ныхъ , и҆ ѿкрылъ е҆си т҄а младе́нцемъ . е́й ѿч҃е , ꙗ҆́ко та́ко бысть бл҃говоле́нїе преⷣ тобо́ю · ꙁаⷱ‍҇ , н҃в · И҆́ ѻ҆бра́щсѧ къ ѹчн҃икомъ , рече . всѧ̀ мн҄ѣ преда́на бы́ша ѿ ѻ҆ц҃а мое̑го . и҆ никтоже вѣсть кт҄о е҆сть сн҃ь , то́кмо ѿц҃ь . и҆ кт҄о е҆сть ѿц҃ь , то́кмо сн҃ь; и҆ е҆мꙋже а҆ще хо́щетъ сн҃ь ѿкры́ти . и҆ ѻ҆бра́щсѧ къ ѹчн҃комъ е҆ді́нъ рече · Блаже́нѣ ѻ҆́чи ви́дѧщеѝ ꙗ҆́же ви́дите . гл҃ю б҄о вамъ , ꙗ҆́ко мно́ѕи пррⷪ‍҇цы и҆ цр҃їе въсхотѣшѧ ви́дѣти , ꙗ҆́же в҄ы ви́дите , и҆ не ви́дѣша . и҆ слы́шати , ꙗ҆́же слы́шите , и҆ не слы́шашѧ · ꙁаⷱ‍҇ , н҃г · И҆́ се ꙁако́нникъ нѣќїи въста̀ , и҆скꙋша́а е҆го и҆ гл҃ѧ . ѹчт҃лю , чт҄о сътвори́въ животъ вѣчныи наслѣдꙋю; ѻ҆́н же рече к немꙋ . в̾ ꙁако́нѣ чт҄о пи́сано е҆сть; ка́ко чтеши; ѻ҆́н же ѿвѣщавъ рече . въꙁлю́биши г҃а б҃а твое̑го ѿ всего срⷣца твое̑го , и҆ ѿ всеа̀ дш҃а твоеа̀ , и҆ всею̀ крѣпостїю твоею̀ , и҆ всⷨѣ помышле́нїемъ твои́мъ . и҆ бли́жнѧго свое̑го ꙗ҆́ко самъ себѐ · Рече же е҆мꙋ . пра́во ѿвѣща̀ , с҄е сътворѝ , и҆ жи́въ бꙋ́деши · ѻ҆́н же хотѧ ѻ҆пра́вдитисѧ самъ , рече къ і҆с҃ꙋ . и҆ кто̀ е҆сть бли́жнїи мой; ѿвѣщав же і҆с҃ , рече · Чл҃къ нѣ́кїи схожⷣа́ше ѿ і҆е̑рлⷵи́ма въ і҆е̑рихонъ , и҆ в раꙁбо́йникы впаде , и҆же съвле́кше е҆го , и҆ ꙗ҆́ꙁвы въꙁложи́вше ѿи̑до́шѧ , ѻ҆ста́вльше е҆лѣ жи́ва сꙋща · по слꙋ́чаю же сщ҃е́нникъ нѣкїи схожда́ше пꙋте́мъ тѣмъ , и҆ видѣв̾ е҆го , мимои́де · Та́кожⷣе же и҆ леввиⷮ бывъ на томъ мѣ́стѣ , пришеⷣ и҆ видѣвъ , ми́мои́де · Самарѧни́нъ же нѣ́кто грѧды́ѝ прїиде наⷣ него , и҆ видѣ́въ е҆го млⷵрдова . и҆ пристꙋ́пль ѻ҆бѧꙁа̀ стрꙋ́пы е҆го , въꙁлива́ѧ ма́сло и҆ вино̀ . всади́в̾ же е҆го на свой скотъ , приведе е҆го в̾ гости́нницꙋ , и҆ прилежа̀ е҆мъ · И҆́ наоу́трїа и҆ꙁ̾шедъ , и҆ꙁем̾ дв҄а сре́бреника дастъ гости́нникꙋ . и҆ рече е҆мꙋ , прилежѝ е҆мъ . и҆ е҆же а́ще прїиждиве́ши , а҆ꙁъ е҆гда въꙁ̾вращꙋсѧ въꙁдамъ т҄и · Кт҄о ѹбо ѿ тⷯѣ трїехъ бли́жнїи мни́тъ ти сѧ бы́ти в̾паⷣшемꙋ в раꙁбо́иникы; ѻ҆́н же рече , сътвори́выѝ млⷵть с нимъ · Рече же е҆мꙋ і҆с҃ . и҆дѝ и т҄ы творѝ та́кожⷣе · ꙁаⷱ‍҇ , н҃д · Бы́сть же ходѧ́щемъ и́мъ , и҆ самъ вни́де в ве́сь нѣ́кꙋю . жена же нѣ́каа̀ и́менемъ марѳа прї а́тъ е҆го в̾ домъ свой . и҆ сестра̀ е́й б҄ѣ нарицае маа ма́рїа , ꙗ҆же и҆ сѣдъши при́ ногꙋ і҆с҃овꙋ , слы́ шаше сло́во е҆го · Ма́рѳа же млъвѧше ѻ҆ мно́ѕѣ слꙋж́бѣ . ста́вши же рече . г҃и , небреже́ши ли , ꙗ҆́к сестра̀ моа̀ е҆ді́нꙋ м҄ѧ ѻ҆ста́ви слꙋжи́ти; рцѝ ѹб е́й , да м҄и помо́жетъ · ѿвѣща́в же і҆с҃ , речѐ е́й ма́рѳа ма́рѳа пече́шисѧ , и҆ млъ́виши ѻ҆ мно́ꙁѣ . е҆ ді́но же е҆сть на потре́бꙋ . ма́рїа же бл҃гꙋю часть и҆ꙁбра̑ , ꙗ҆́же не ѿи́мет̾сѧ ѿ неѧ̀ ·
Глⷡ‍҇а , а҃і · ꙁаⷱ‍҇ , н҃е · Н бысть в̾негда̀ быти е҆мꙋ на мѣ́стѣ нѣ́кое̑мъ молѧ́щꙋсѧ , и҆ ꙗ҆́ко преста̀ речѐ нѣкїи ѿ ѹчн҃къ е҆го к немꙋ . г҃и наѹчѝ н҄ы моли́тисѧ , ꙗ҆́коже і҆ и҆ѻа́ннъ наѹчѝ ѹченикы своѧ̀ · Рече же и҆мъ . е҆г да мо́литесѧ , гл҃ите . ѻ҆́³ч҃е нашъ , и҆же на нб҃сехъ да ст҃и́тсѧ и҆́мѧ твоѐ . да прїидетъ црⷵтвїе твое да бꙋ́детъ волѧ твоа̀ , ꙗ҆́ко на́ нб҃си и҆ на ꙁемли хлѣбъ нашъ насꙋщныи подава́й наⷨ на всѧкъ дн҃ь и҆ ѻ҆ста́ви намъ грѣхы на́ша . и҆бо и҆ са́ми ѻ҆ставлѧ́ е҆мъ всѧ́комꙋ длъжникꙋ на́шемꙋ . и҆ не в̾веди насъ въ и҆скꙋше́нїе , н҄о и҆ꙁба́ви наⷵ ѿ лꙋка́ваго · И҆ рече к нимъ . кт҄о ѿ васъ и҆мать дрꙋ́га , і҆ и́детъ к немꙋ полꙋ́нощи , и҆ речетъ е҆мꙋ , дрꙋже , даждъ м҄и в̾ꙁаи́мъ тр҄и хлѣбы . понеже дрꙋгъ прїиде с пꙋти къ мнѣ , и҆ не и҆мамъ чесо прⷣеложити е҆мꙋ · И҆ то́й и҆ꙁъ оу́трьоу́дꙋ ѿвѣщавъ речетъ . не творѝ м҄и трꙋды̀ ѹже дверѝ ꙁатворены сꙋть , и҆ дѣти моѧ̀ со мною на ло́жи сꙋть , не могꙋ в̾ста́въ да́ти тебѣ · Гл҃ю же вамъ , а҆ще и҆ не дастъ е҆мꙋ в̾ставъ , ꙁан дрꙋгъ е҆мꙋ е҆сть , н҄о ꙁа беꙁъѻ́чьство е҆го в̾ста́въ дастъ е҆мꙋ е҆ли́ка требꙋ́етъ · ꙁаⷱ‍҇ , н҃ѕ · И҆́ а́ꙁъ гл҃ю вамъ . проси́те , и҆ дастъсѧ вамъ и҆ща́те , и҆ ѻ҆брѧ́щете . тлъцѣте , и҆ ѿвр́ьꙁетсѧ вамъ · Всѧкъ б҄о просѧѝ , прїе́млетъ . і҆ и҆щаѝ , ѻ҆б рѣта́етъ . и҆ тлъкꙋщемꙋ ѿвр́ьꙁетсѧ · Кото́раг же ваⷵ ѿц҃а въпроситъ сн҃ъ хлѣба , е҆да ка́мень подастъ е҆мꙋ; и҆л҄и ры́бы , е҆да в̾ ры́бы мѣсто ꙁмїю подастъ е҆мꙋ; и҆л҄и а҆ще про́ситъ ꙗ҆́ица̀ , е҆да подастъ е҆мꙋ скорпїю; а҆ще ѹбо в҄ы ꙁл҄и сꙋще , ѹмѣ́ете даанїа бл҃га даа̑ти ча́домъ ва́шимъ . ко́лми паче ѿц҃ъ и҆же с̾ нб҃се дастъ дх҃ъ ст҃ъ просѧ́щиⷨ ѹ него; ꙁаⷱ‍҇ , н҃ꙁ · И҆ бѣ и҆ꙁгонѧ бѣ́са̀ , и҆ то́й б҄ѣ нѣмъ . бы́сть же бѣсꙋ и҆ꙁ̾шеⷣшꙋ , прогл҃а нѣмыи , и҆ диви́шасѧ наро́ды · Нѣцыи ж ѿ нихъ рѣшѧ , ѻ҆ веелꙁевꙋ́лѣ кнѧѕи бѣсовстѣмъ и҆ꙁгонитъ бѣ́сы · дрꙋѕїи же и҆скꙋша́юще , ꙁна́менїѧ ѿ него и҆ска́хꙋ с нб҃се · ѻ҆́н же вѣ́ды помышленїѧ и҆хъ , рече и҆мъ . всѧ́ко црⷵтво са́мо в себѣ раꙁдѣлѧ́асѧ , ꙁапꙋстѣ́етъ . и҆ домъ на домъ , па́даетъ . а҆ще же и҆ сатана̀ самъ в себѣ раꙁдѣли́сѧ . ка́ко ста́нетъ црⷵтво е҆го; ꙗ҆́ко гл҃ете , ѻ҆ веелꙁевꙋ́лѣ и҆ꙁгонѧ́ща м҄ѧ бѣ́сы; а҆ще же а҆ꙁъ ѻ҆ веельꙁевꙋ́лѣ и҆ꙁгоню бѣсы , сн҃ве ваши ѻ҆ коⷨ и҆ꙁго́нѧтъ; сего ради тїи бꙋ́дꙋтъ вамъ сꙋдїѧ · А҆ще ли же ѻ҆ пе́ръстѣ бж҃їи и҆ꙁгоню̀ бѣс́ы , ѹбо пости́же на васъ црⷵтвїе бж҃їе · Є҆гда крѣпъкїи въѻ҆рꙋжи́всѧ хранитъ свой двоⷬ‍҇ , въ смиренїи сꙋть имѣнїа е҆го · Є҆гⷣаже крѣплїи нашедъ побѣдитъ е҆го , вс҄е ѻ҆рꙋжїе е҆го во́ꙁметъ на неже ѹповаше , и҆ корысть е҆го раꙁдаетъ · ꙁаⷱ‍҇ , н҃и · И҆́же нѣсть со мно́ю , на́ мѧ е҆сть . и і́же не събира́етъ со мно́ю , растача́етъ · Є҆гда же нечи́стыи дꙋхъ и҆ꙁы́детъ ѿ чл҃ка , прехо́дитъ сквоꙁѣ беꙁвоⷣнаѧ мѣ́ста , и҆ща̀ поко́а , и҆ не ѻ҆брѣта́а , гл҃етъ . въꙁ̾вращꙋсѧ в̾ доⷨ мой ѿнꙋ́дꙋже и҆ꙁы́дохъ . и҆ пришеⷣ ѻ҆брѧ́щетъ и҆̀ помете́нъ и҆ ѹкрашен̾ . тогда и҆́детъ и҆ пои́метъ сеⷣмь дрꙋгыⷯ дꙋховъ , горшихъ себе , и҆ вшеⷣше живꙋтъ т҄ꙋ . и҆ быва́ютъ послⷣѣнѧа чл҃кꙋ томꙋ го́рша прь́выⷯ · Бы́сть же е҆гда гл҃аше сїа . въꙁвⷣи́гши нѣ́каа жена̀ гласъ ѿ наро́да , рече е҆мꙋ . блаже́но чре́во носи́вшее т҄ѧ , и҆ сосцѧ̀ , ꙗ҆́же е҆си ссалъ · ѻ҆́н же рече . тѣмже ѹбо бл҃жени слы́шѧщеѝ сло́во бж҃їе , и҆ хранѧ́ще е҆̀ · ꙁаⷱ‍҇ , н҃ѳ · Наро́дом же събира́ющимсѧ , начат̾ гл҃ати . ро́дъ се́и лꙋкавъ е҆сть , ꙁна́менїа и҆́щетъ и҆ ꙁна́менїе не дастъсѧ е҆мꙋ , то́кмо ꙁна́менїе и҆ѻ́ны пррⷪ‍҇ка · Ꙗ҆́коже б҄о бы́сть и҆ѻ́на ꙁна́менїе ниневи́томъ , та́ко бꙋ́детъ и҆ сн҃ъ члчⷵкїи ро́дꙋ семꙋ · цр҃ца ю҆́ж̾скаа в̾станетъ на сꙋдъ с мꙋжи ро́да сего , и҆ ѻ҆сꙋди́тъ и҆хъ . ꙗ҆́ко прїиде ѿ конецъ ꙁемлѧ слы́шати премꙋ́дрость соло́моновꙋ . и҆ с҄е мно́жае соло́мона ꙁд̑ѣ · Мꙋжїе ниневи́тьстїи в̾ста́нꙋтъ на сꙋдъ с ро́дом̾ симъ , и҆ ѻ҆сꙋ́дѧтъ и҆̀ , ꙗ҆ко пока́ашасѧ про́повѣдїю и҆ѻ́ниною . и҆ с҄е мно́жае и҆ѻ́ны ꙁд̑ѣ · Никтоже ѹбо свѣти́л̾ника вжегъ , въ скро́вѣ полага́етъ , ни поⷣ спꙋдомъ , н҄о на свѣти́лницѣ , да входѧ́щеѝ свѣтъ ви́дѧтъ · ꙁаⷱ‍҇ , ѯ҃ · Свѣти́лникъ тѣлꙋ е҆сть ѻ҆́ко  . е҆гда у҆бо ѻ҆́ко твоѐ про́сто бꙋ́детъ , все тѣло твое свѣтло бꙋ́детъ . е҆гда же лꙋка́во бꙋ́детъ , и҆ тѣ́ло твоѐ те́мно . блюди ѹбо , е҆да свѣтъ и҆же в тебѣ , тм҄а е҆сть . а҆ще б҄о тѣ́ло твоѐ вс҄е свѣтло , не и҆мы̀ нѣќїа части те́мны , бꙋ́детъ свѣтло вс҄е , ꙗ҆́ко с҄е е҆гда свѣти́лникъ блиста́нїемъ просвѣща́етъ т҄ѧ · Є҆гда же гл҃аше , молѧше е҆го фарїсе́й нѣ́кїи , да ѻ҆бѣдꙋетъ ѹ него . в̾шеⷣ же , въꙁле́же · фарїсе́й же видѣвъ диви́сѧ , ꙗ҆́ко не пре́жде крⷵти́сѧ прь́вѣе ѻ҆бѣда · Рече же г҃ь к̾ немꙋ . нн҃ѣ в҄ы фарїсе́е внѣшнее стклѧни́ци и҆ блюдꙋ ѻ҆чища́ете , внꙋтренее же ва́ше , полно грабленїа е҆сть и҆ лꙋкав̾ства · Беꙁꙋ́мнїи , не и́же ли сътворѝ в̾нѣшнее , и҆ внꙋтренее сътворилъ е҆сть; ѻ́ба́че в сꙋщихъ дади́те млⷵтынѧ , и҆ с҄е вс҄ѧ чи́ста вамъ бꙋдꙋтъ · ꙁаⷱ‍҇ , ѯ҃а · Но го́ре вамъ фарїсе́ѻⷨ , ꙗ҆́ко ѻ҆десѧ́тьствꙋете ѿ мѧ́твы и҆ пига́на , и҆ всѧ́кого ꙁе́лїа , и҆ ми́мохо́дите сꙋдъ и҆ любве бж҃їа . сїа же подоба́ше твори́ти , и҆ ѻ҆нѣхъ не ѻ҆ставлѧ́ти · Го́ре вам̾ фарїсеѻ́мъ , ꙗ҆́ко лю́бите преⷣсѣданїа на со́нмищыхъ . и҆ цѣлованїѧ на тръжищыхъ · Го́ре вамъ кни́жницы и҆ фарїсе́е лицемѣ́ри , ꙗ҆́ко е҆сте ꙗ҆́ко гро́би невѣ́доми . и҆ чл҃цы ходѧ́щеѝ врьхꙋ не вѣ́дѧтъ · ѿвѣщав же нѣкїи ѿ ꙁако́нникъ , рече е҆мꙋ . ѹчт҃лю , сїа гл҃ѧ , и҆ намъ досажⷣаеши · ѻ҆́н же рече , и҆ вамъ ꙁако́нникомъ го́ре , ꙗ҆́ко наклада́ете на чл҃кы бремена̀ неѹдобь носи́ма , и҆ са́ми е҆ді́нѣмъ пръ́стомъ ва́шимъ не прикаса́етесѧ бременеⷨ · ꙁаⷱ‍҇ , ѯ҃в · Го́ре вамъ , ꙗ҆ко ѕи́жⷣете гро́бы пррⷪ‍҇к . ѿц҃ы же ваш и҆ꙁби́шѧ и҆хъ , ѹбо свѣдѣтельствꙋете и҆ събл҃гов лите дѣломъ ѿц҃ь ва́шиⷯ . ꙗ҆́ко тїи ѹбо и҆ꙁби́ш и҆хъ , вы же ѕи́жⷣете и҆хъ гро́бы · Сего ради и҆ пр мꙋ́дрость бж҃їа рече . послю̀ в ни́хъ пррⷪ‍҇кы , и҆ а҆пⷵл и҆ ѿ ниⷯ ѹбїютъ и і҆жⷣенꙋтъ , да вꙁы́щетъс кро́вь всѣхъ пррⷪ‍҇къ , пролива́емаа̀ ѿ сложенїѧ ми́р ѿ рода сего , ѿ крове а҆́велѧ , до кро́ве ꙁаха́рїа , п ги́бшаго межⷣꙋ ѻ҆лтаремъ и҆ хра́момъ . е́й гл вамъ , в̾ꙁы́щетсѧ ѿ рода сего · Го́ре вамъ ꙁако́нн комъ . ꙗ҆́ко вꙁѧ́сте ключь раꙁꙋмѣнїа . сами внидо́сте , и҆ входѧ́щымъ въꙁбрани́сте · Гл҃ющꙋ е҆мꙋ сїа к нимъ , нача́шѧ кни́ж̾ницы и҆ фарїс бⷣѣ́нѣ гнѣватисѧ на́нь , и҆ преста́ати е҆го ѻ҆ мн ѕѣ , ла́юще е҆го , и҆́щꙋще ѹлови́ти нѣ́что ѹстъ е҆го , да на́нь въꙁ̾гл҃ютъ ·
Глⷡ‍҇а , в҃і · ́нихже събра́вшемсѧ тмаⷨ наро́д ꙗ҆ко попира́ти дрꙋгъ дрꙋга , н чатъ гл҃ати ѹченикомъ своиⷨ пр́ вѣе . внемлѣте себѣ ѿ кваса фар сейска , е҆же е҆сть лицемѣ́рїе · ꙁаⷱ‍҇ , ѯ҃г · Ничтоже б҄о покрове́но е҆сть , е҆же не ѿкры́етсѧ . та́йно , е҆же не раꙁꙋмѣетсѧ . ꙁане е҆ли́ка въ тм рѣ́сте въ свѣтѣ ѹслы́шитсѧ . и҆ е҆же къ оу҆́х гл҃асте въ храмѣхъ , проповѣстьсѧ на кровѣх Гл҃ю же вамъ дрꙋгомъ свои́мъ , не ѹбо́йтесѧ ѹбива́ющихъ тѣ́ло , и҆ потомъ не могꙋщих ли́шше чт҄о сътворити . скаꙁа́ю же вамъ , кого̀ о боите́сѧ , ѹбо́йтесѧ и҆мꙋщ́аго власть по ѹбї нїи въврещѝ в̾ де́бръ ѻ҆́гненꙋю . е́й гл҃ю вам того ѹбо́йтесѧ · Не пѧⷮ ли пти́цъ цѣнитсѧ п нѧꙁема двѣма , и҆ ни е҆ді́на ѿ нихъ нѣсть ꙁабв на преⷣ бм҃ъ . н҄о и҆ власѝ главы̀ ва́шеѧ̀ вси и҆ꙁъчт ни сꙋть . не ѹбоитесѧ ѹбо , мно́ѕѣхъ пти́ц оу҆́н̾ши е҆сте в҄ы · ꙁаⷱ‍҇ , ѯ҃д · Гл҃ю же вамъ . всѧкъ и҆же а҆ще и҆сповѣсть м҄ѧ предъ чл҃кы , и҆ сн҃ъ члчⷵкїи и҆сповѣсть е҆го преⷣ а҆гг҃лы бж҃їими . а҆ ѿвръгїи́сѧ мене пр̀еⷣ чл҃кы , ѿвръженъ бꙋ́детъ преⷣ а҆гг҃лы бж҃їими · И всѧкъ и҆же речетъ сло́во на́ сн҃а чл҃ческаго , ѻ҆ста́витсѧ е҆мꙋ . а҆ на ст҃го дх҃а хꙋли́вшемꙋ , не ѻ҆ста́витсѧ · Єгда же приведꙋтъ в҄ы на собо́рища , и҆ власти и҆ влⷣчьства , не пецѣтесѧ , ка́ко , и҆ли чт҄о ѿвѣща́ете , и҆ли чт҄о речете . ст҃ыи б҄о дх҃ъ наѹчитъ в҄ы в то́й часъ , ꙗ҆́же подобаеⷮ рещѝ · ꙁаⷱ‍҇ , ѯ҃е · Рече же е҆мꙋ нѣ́кїи ѿ наро́да  , ѹчителю , рц̑и братꙋ моемꙋ раꙁдѣли́ти со мно́ю достоа́нїе · ѻ҆н же рече е҆мꙋ . чл҃че , кто̀ м҄ѧ поста́ви сꙋдїю , и҆ли дѣли́телѧ наⷣ вами; рече же к ниⷨ · блюдѣте и҆ храни́тесѧ ѿ лихои́мъства . ꙗ҆ко не ѿ и҆ꙁбы́тка комꙋ живоⷮ е҆го е҆сть ѿ и҆мѣ́нїѧ е҆го · ꙁаⷱ‍҇ , ѯ҃ѕ · Рече же при́тчꙋ к ни́мъ гл҃ѧ . чл҃кꙋ нѣкое̑мꙋ бога́тꙋ ѹгобꙁисѧ ни́ва , и҆ мы́шлѧше в себѣ гл҃ѧ . что̀ сътворю̀ , ꙗ҆́ко не и́мамъ гд̑ѣ събрати плодо́въ мои̑хъ; и҆ рече , с҄е сътворю . раꙁорю житницѧ моѧ̀ , и҆ болшѧ съꙁи́ждꙋ . и́ съберꙋ т҄ꙋ вс҄ѧ жи́та моѧ и҆ бл҃га́ѧ моѧ . и҆ рекꙋ дш҃и мое́й . дш҃е , им́аши мно́га бл҃га , лежа́ща на лѣта мно́га . почива́й , ꙗ҆́ждъ , пїи́ , веселисѧ · Рече же е҆мꙋ б҃ъ . беꙁꙋм́не , в сїю нощ̾ дш҃ꙋ твою и҆стѧ́жꙋтъ ѿ тебе . а҆ ꙗ҆же ѹгото́ва , комꙋ бꙋ́детъ; тако събира́ай себѣ , а҆ не в̾ б҃а бога́тѣа · рече же къ ѹчн҃коⷨ свои́мъ · Сего ради гл҃ю вамъ , не пецѣтесѧ дш҃ею ва́шею , что̀ ꙗ҆сте . н҄и тѣ́ломъ , въ что̀ ѻ҆блече́тесѧ , дш҃а  , бо́лши е҆сть пи́ща . и҆ тѣло ѻ̾дежда · Смотри́те вра́нъ , ꙗ҆́ко н҄и сѣютъ н҄и жнꙋтъ , и҆́мже нѣсть съкро́вища , н҄и житница , и҆ б҃ъ пита́етъ и҆хъ . ко́лми паче в҄ы е҆сте лꙋчши пти́цъ; кто же ѿ ва́съ пекїисѧ мо́жетъ приложити въ́ꙁрастꙋ свое̑мꙋ ла́коть е҆ді́нъ; а҆ще ѹбо ни̑ ма́ло чесо̀ мо́жете , чт҄о ѻ҆ про́чихъ пече́тесѧ; смотри́те кри́ны , ка́ко растꙋтъ , не трꙋжда́ютсѧ , ни прѧдꙋтъ . гл҃ю же вамъ , ꙗ҆́ко ни соло́монъ въ все́й сла́вѣ свое́й ѻ҆блечесѧ ꙗ҆́ко е҆ді́нъ ѿ сихъ · А҆ще же травꙋ на селѣ днⷵе сꙋщꙋ , и҆ оу҆́трѣ в пещъ в̾ме́щꙋщемꙋ , б҃ъ та́ко ѻ҆дѣ́етъ , ко́льми паче васъ маловѣ́ри; и҆ в҄ы не и҆щи́те чт҄о ꙗ҆́сте , и҆ли чт҄о пїе́те и҆ не въꙁноси́тесѧ . всⷯѣ б҄о сиⷯ ꙗ҆́ꙁы́цы мира сего и҆щⷮꙋ . ва́шъ же ѿц҃ъ вѣсть , ꙗ҆́ко требꙋе́те сихъ . ѻ҆баче и҆щите црⷵтвїа бж҃їа , и҆ сїа вс҄ѧ приложатсѧ вамъ · ꙁаⷱ‍҇ , ѯ҃ꙁ · Не бо́йсѧ ма́лое ста́до , ꙗ҆́ко бл҃гои̑ꙁволи ѿц҃ъ вашъ дати ваⷨ црⷵтво · Продади́те и҆мѣнїа ва́шѧ , и҆ дадите млⷵтынѧ · Сътвори́те себѣ влага́лища неветша́ющѧ , съкро́вище не ѻ҆скꙋ́дѣе́мо на нб҃сехъ , и҆дѣже таⷮ не приближа́етсѧ , н҄и мо́ль растлѣва́етъ . и҆дѣже б҄о е҆сть съкро́вище ваше , т҄ꙋ и҆ срⷣце ваше бꙋ́детъ · да бꙋ́дꙋтъ чресла̀ ва́ша препоѧ́сана , и҆ свѣти́лници горѧ́ще , и в҄ы подо́бни чл҃комъ чѧ́ющимъ г҃а свое̑го , когда въꙁ̾врати́тсѧ ѿ бра́къ , да пришеⷣшꙋ и҆ тлъкнꙋвшꙋ , а҆бїе ѿ ́ вр́ъꙁꙋтъ е҆мꙋ · Бл҃же́ни рабѝ тїи , и҆́х̾же пришеⷣ г҃ь ѻ҆брѧщеⷮ бдѧ́ща . а҆минь гл҃ю вамъ , ꙗ҆́ко препоѧ́шетсѧ , и҆ посадитъ иⷯ , и҆ минꙋвъ послꙋж́итъ иⷨ . и҆ а҆ще прїидетъ въ вторꙋю́ стражꙋ , любо в̾ третїю стражꙋ прїидетъ , и҆ ѻ҆брѧ́щетъ иⷯ та́ко , блажени сꙋть рабѝ тїи · Се̑ же вѣ́дите , ꙗ҆́ко а҆ще б҄ы вѣдалъ господинъ хра́мины , в кїй часъ та́ть прїидеⷮ , бдѣлъ ѹбо б҄ы , и҆ не бы̀ далъ поⷣкопати домꙋ свое̑го . и҆ вы ѹбо бꙋ́дѣте гото́ви . ꙗ҆́ко во́ньже часъ не мнитѐ , сн҃ъ чл҃чъ прїидеⷮ · Рече же е҆мꙋ петръ . г҃и , к намъ ли при́тчю сїю гл҃еши . и҆ли къ всѣмъ; рече же г҃ь · ꙁаⷱ‍҇ , ѯ҃и · Кто ѹбо е҆сть вѣ́рныи строи́тель и҆ мꙋдрыи , е҆гоже поста́витъ г҃ь наⷣ челѧдїю свое́ю , даѧ́ти въ времѧ житомѣренїе; блаже́нъ рабъ то́и е҆гоже пришеⷣ г҃ь е҆го , ѻ҆брѧ́щетъ творѧ́ща та́ко . въи̑стинꙋ гл҃ю ваⷨ , ꙗ҆ко наⷣ всѣм̾ и҆мѣнїемъ свои́мъ поста́витъ е҆го · А҆ще ли же речетъ рабъ то́и в̾ срⷣцы своеⷨ коснитъ господи́нъ мои прїитѝ , и҆ начнетъ би́ти рабы̀ и҆ рабы́нѧ , ꙗ҆́сти же и҆ пи́ти , и҆ ѹпива́тисѧ . прїидеⷮ господинъ раба̀ того , в̾ дн҃ь во́ньже не ча́етъ , и҆ в часъ во́ньже не вѣсть , и проте́шетъ е҆го , и҆ часть е҆го с невѣрными положитъ · То́и же рабъ вѣдѣвыѝ во́лю господина свое̑го , и҆ не оу́гото́вавъ , ниже сътворивъ по во́ли е҆го , бїе́нъ бꙋ́детъ мно́го · Не вѣдѣвыи же , сътвори́в̾ же досто́инаѧ ра́намъ , бїе́нъ бꙋ́детъ ма́лы · ꙁаⷱ‍҇ , ѯ҃ѳ · Всѧ́комꙋ же е҆мꙋже дано̀ бꙋдетъ мно́го , мно́го вꙁы́щетсѧ ѿ него . и҆ е҆мꙋже преда́шѧ мно́жаише , мно́жаише про́сѧтъ ѿ него · ѻ҆гнѧ прїидох̾ въврещѝ на́ ꙁемлю , и҆ что̀ хощꙋ , а҆ще оу҆́же въꙁгорѣ́сѧ; крⷵще́нїе же и҆́мамъ крⷵти́тисѧ , и҆ ка́ко ѹдръжꙋсѧ дондеже сконча́ютсѧ; мните ли ꙗ҆́ко ми́ра прїидохъ дати на́ ꙁемлю; ни̑ гл҃ю вамъ , но̑ раꙁдѣле́нїа . бꙋдⷮꙋ б҄о ѿсе́лѣ пѧть въ е҆ді́номъ домꙋ раꙁ̾ дѣле́ны , трїе на́ дв҄а , и҆ дв҄а на́ три . раꙁдѣлит сѧ ѿц҃ь на́ сн҃а , и҆ сн҃ъ на ѿц҃а , мт҃и на дще́ре , и҆ дщ̑и на ма́тере , свекры̀ на невѣстꙋ свою̀ , и҆ невѣ́ста на свекро́вь свою̀ · Гл҃аше же наро́домъ , е҆гда оу҆́ѕрите ѻ҆́блакъ въсходѧщь ѿ ꙁапа́да , а҆́бїе гл҃ете , тꙋ́чѧ грѧ́де́тъ , и҆ быва́етъ та́ко · и҆ е҆гда ю҆́гъ вѣющь , гл҃ете , ꙁно́й бꙋдетъ , и҆ быва́етъ · Лицемѣри , лице нб҃ꙋ и҆ ꙁемли вѣсте и҆скꙋшати . вре́мени же сего ка́ко не и҆скꙋша́ете; что и҆ ѻ҆ себѣ не сꙋдите пра́ведное; егда б҄о грѧдеши с̾ сопе́рником̾ свои́мъ къ́ кнѧꙁю , на пꙋти дажⷣь дѣланїе и҆ꙁбы́ти ѿ него · да не ка́ко привлечеⷮ тебѐ к̾ сꙋдїи , и҆ сꙋдїа т҄ѧ предастъ слꙋꙁѣ , и҆ слꙋга̀ всади́тъ т҄ѧ в темъни́цꙋ · Гл҃ю тебѣ , не и҆ꙁы́деши ѿтꙋдꙋ , до́ндеже и҆ послⷣѣнюю мѣдницꙋ въꙁдаси ·
Глⷡ‍҇а , г҃і · ꙁаⷱ‍҇ , о҃ · Прїидо́шѧ же нѣцїи в т҄о врѣмѧ повѣ́дающе е҆мꙋ ѻ҆ галиле́ихъ , и҆́хже кро́вь пилатъ смѣсѝ съ жрътвами и҆хъ · и҆ ѿвѣщавъ і҆с҃ , рече и҆мъ . мните ли ꙗ҆́ко галиле́ане сїи грѣшнѣиши паче всѣхъ галиле́ан̾ бѧхꙋ , ꙗ҆ко тако пострада́шѧ; ни̑ гл҃ю вамъ , н҄о а́ще не пока́етесѧ , вс҄и та́коже погы́бнете · И҆ли ѻ҆нѝ ѻ҆см̾надесѧте на ни́хже падѐ сто́лпъ силоа́мъскїи , и҆ побѝ и҆х̾ . мните ли ꙗ҆́ко тїи длъжнѣиши бѣхꙋ паче всѣхъ живꙋщихъ въ і҆ерⷵли́мѣ; ни̑ гл҃ю вам̾ , н҄о а҆ще не пока́етесѧ , вс҄и та́кожде погы́бнете · Гл҃аше же сїю при́тчю · Смоко́вницꙋ и҆мѧше нѣкїи въ виноградѣ своемъ в̾сажденꙋ . и҆ прїиде и҆ща̀ плода̀ на не́й , и҆ не ѻ҆брѣте · Рече же к винаре́ви , с҄е третїе лѣто ѿнелиже прихожⷣꙋ и҆ща̀ плода на смоко́вници се́й , и҆ не ѻ҆брѣта́ю . посѣци ю҆̀ ѹбо , въскꙋ́ю и҆ ꙁе́млю ѹпражнѧ́е́тъ; ѻ҆́н же ѿвѣщавъ , рече е҆мꙋ . г҃и , ѻ҆ста́ви ю҆̀ и҆ се̑ лѣто , до́нъдеже ѻ҆копа́ю ѻ҆́крⷵтъ еа̀ , и҆ ѻ҆сы́плю гно́емъ , и҆ а́ще ѹбо сътворитъ пло́дъ , а҆́ще ли же ни̑ , въ грѧдꙋщее посѣче́ши ю҆̀ · ꙁаⷱ‍҇ , о҃а · Бѧше же ѹча̀ на е҆ді́ноⷨ ѿ со́нмищъ в сꙋботы · И҆ с҄е жена̀ б҄ѣ и҆мꙋщ́и дⷯꙋ недꙋж́енъ , лѣтъ ѻ҆см̾надесѧть , и҆ б҄ѣ слѧ́ка . и҆ не могꙋщ́исѧ въсклони́ти ѿнꙋдь · Ви́дѣв же ю҆̀ і҆с҃ , пригласѝ , и҆ рече е́й , же́но ѿпꙋще́на е҆си ѿ недꙋ́га твое̑го . и҆ въꙁложи на ню рꙋцѣ , и҆ а́бїе про́стресѧ , и҆ сла́влѧше б҃а · ѿвѣщав же старѣишина събо́рꙋ , недꙋгꙋ́а , ꙁане в сꙋбо́тꙋ и҆сцѣли ю҆̀ і҆с҃ , гл҃аше наро́дꙋ . шесть дн҃їи еⷵ , в нѧже досто́итъ дѣ́лати , в̾ ты ѹбо приходѧще цѣли́тесѧ , а҆ не въ дн҃ь сꙋботныи · ѿвѣщав же ѹ̆бо е҆мꙋ г҃ь , и҆ рече . лицемѣ́ре , кождо васъ в сꙋботꙋ не ѿрѣша́етъ ли свое̑го вола и҆ли ѻ҆сла ѿ ꙗ҆́слїи . и҆ ве́дъ напаа́ет̾; сїю же дще́ре а҆враа́млю сꙋщ́ꙋ , ю҆̀же свѧꙁа̀ сатана̀ , с҄е ѻ҆смоенадесѧте лѣто , не достоа́ше ли раꙁрѣши́тисѧ е́й ѿ ю́ꙁы сеа̀ в̾ дн҃ь сꙋботныи; и҆ сѝ е҆мꙋ гл҃ющꙋ , стыдѧ́хꙋсѧ вс҄и противлѧющеѝсѧ е҆мꙋ . и҆ вс҄и лю́дїе ра́довахꙋсѧ , ѻ҆ всѣхъ сла́вныхъ быва́ющихъ ѿ него̀ · ꙁаⷱ‍҇ , о҃в · Гл҃аше же , комꙋ подо́бно е҆сть цр҃твїе бж҃їе . и҆ комꙋ ѹподоблю е҆̀; подобно е҆сть ꙁернꙋ горꙋшнꙋ , е҆же прїеⷨ чл҃къ , в̾верже в̾ винограⷣ свой , и҆ въꙁрастѐ , и҆ бысть дре́во ве́лїе , и҆ птица нбⷵны́а всели́шасѧ в̾ вѣтвїе е҆го · И҆ па́кы рече . комꙋ ѹподо́блю црⷵтвїе бж҃їе; подо́бно е҆сть ква́сꙋ , е҆же прїе́мши жена , съкры̀ в мꙋцѣ са́та тр҄и , до́ндеже въски́се вс҄е · И҆ прохождаше скво́ꙁѣ грады и҆ веси , ѹча , и҆ ше́ствїе творѧ въ і҆ерⷵлимъ · Рече же нѣкїи е҆мꙋ . г҃и , а҆ще ма́ло е҆сть сп҃са́ющих̾сѧ; ѻ҆н̾ же рече к нимъ . подвиꙁайтесѧ внѝти сквоꙁѣ тѣ́снаа вра́та . ꙗ҆́ко мно́ѕи гл҃ю вамъ в̾ꙁы́щꙋт̾ внити , и҆ не въꙁмо́гꙋтъ · ѿнелиⷤ‍ⷷ въста́нетъ домꙋ влⷣка , и҆ ꙁатвориⷮ дверѝ , и҆ на́чнетѐ вн҄ѣ стоа́ти и҆ ѹдарѧти в̾ дверѝ гл҃юще . г҃и , г҃и ѿвр́ъꙁи намъ . и҆ ѿвѣщавъ речетъ вамъ . не вѣ́дѣ васъ ѿкꙋ́дꙋ е҆сте · Тогда̀ на́чнете гл҃ати . ꙗ҆́дохомъ преⷣ тобою и҆ пи́хомъ , и҆ на распꙋтїиⷯ на́шихъ ѹчилъ е҆си · И҆ речетъ , гл҃ю вамъ , не вѣмъ ваⷵ ѿкꙋд́ꙋ е҆сте , ѿстꙋпи́те ѿ мене вс҄и дѣлателїе непра́вдѣ . т҄ꙋ бꙋд́етъ плач́ъ и҆ скрежеⷮ ꙁꙋбомъ · Є҆гда ѹꙁрите а҆враа́ма , і҆ и҆саа́ка , і҆ и҆акова , и҆ всѧ̀ пррⷪ‍҇кы въ црⷵтвїи бж҃їи , ваⷵ же и҆ꙁгони́мыхъ во́н̾ . и҆ прїидꙋтъ ѿ въстокъ и҆ ꙁапаⷣ , и҆ сѣвера и҆ ю́га , и҆ въꙁлѧ́гꙋтъ въ црⷵтвїи бж҃їи · И҆ с҄е сꙋть послⷣѣнїи , и҆же бꙋдꙋтъ п́ерви . и сꙋть пе́рвїи , и҆же бꙋдꙋтъ послѣ́дъни · ꙁаⷱ‍҇ , о҃г · В то́и дн҃ъ пристꙋпи́шѧ нѣцїи ѿ фарїсе́й гл҃юще е҆мꙋ . и҆ꙁыди і҆ и҆ди ѿсю́дꙋ , ꙗ҆́ко и҆́родъ хо́ щетъ т҄ѧ ѹби́ти · И҆ рече и҆мъ . шⷣеше рцѣте ли́ сꙋ томꙋ . с҄е и҆ꙁгоню бѣ́сы , і҆ и҆сцѣле́нїа творю днⷵ и҆ оу́трѣ , и҆ в̾ тре́тїи сконча́ю · ѻ҆баче подоба́етъ м҄и днⷵе , и҆ ѹтрѣ и҆ въ бли́жнїи и҆тѝ , ꙗ҆́ко н въꙁмо́жно е҆сть пррⷪ‍҇кꙋ погы́бнꙋти кромѣ і҆е̑рⷵли́ма И҆е̑рⷵли́мъ , и҆е̑рⷵлїм̾ , и҆ꙁби́выѝ пррⷪ‍҇кы , и҆ ка́менїемъ побиваа́ посланыа к̾ немꙋ . ко́ль кра́ты въсхотѣхъ събрати чѧ́да твоѧ , ꙗ҆коже ко́кошъ гнѣ́ѕдо̀ сво поⷣ крилѣ , и҆ не въсхотѣ́сте; се ѻ҆ставлѧ́етсѧ вамъ доⷨ вашъ пⷵꙋ · Гл҃ю же ваⷨ , ꙗ҆́ко не и́мат мене ви́дѣти , дондеже прїидеⷮ , е҆гⷣа реч́ете , блⷵв грѧдыѝ въ и҆мѧ гн҃е · Глаⷡ‍҇ , д҃і . ꙁаⷱ‍҇ , о҃д · И бы́сть е҆гда вни́ти е҆мꙋ в доⷨ нѣкое̑г кнѧ́ꙁѧ фарїсе́йска в сꙋбо́тꙋ хлѣбъ ꙗ҆́с ти , и҆ тїи бѣхꙋ наꙁира́юще е҆го · И҆ с҄ чл҃къ нѣќїи и҆мыи воⷣныи трⷣꙋ , б҄ѣ пр ни́мъ · И҆ ѿвѣщавъ і҆с҃ , рече к̾ ꙁако́нни комъ , и҆ фарїсе́ѻⷨ гл҃ѧ . а҆ще досто́итъ в сꙋбо́тꙋ цѣли́ти ; ѻ҆ни же ѹмлъча́шѧ . и҆ прїе́м̾ и҆сцѣли е҆го , и҆ ѿпꙋстѝ · И҆ ѿвѣщаⷡ‍҇ к нимъ рече . кото́ра го ѿ васъ ѻ҆се́л̾ , и҆ли волъ , в̾ стꙋденецъ в̾па детъ . не а҆б́їе ли̑ и҆стръгнетъ е҆го в̾ дн҃ъ сꙋ о́тныи; и҆ не въꙁмого́ша ѿвѣща́ти е҆мꙋ к симъ Гл҃аше же к҆ ꙁва́ннымъ при́тчю . ѻ҆бдръжа̀ ка́к преⷣѣда́нїа и҆ꙁбира́хꙋ гл҃ѧ к нимъ . е҆гда̀ ꙁва́нъ бꙋ еши кимъ на́ бракъ , не сѧди на преⷣнемъ мѣс́ѣ е҆да̑ кт҄о чⷵтнѣе тебе бꙋдетъ ꙁва́ныхъ . и҆ при и҆же тебе ꙁва́выи и҆ ѻ҆́ного , речетъ . т҄ы даждъ семꙋ мѣс́то , и҆ тогда̀ начне́ши съ стꙋдо́мъ пос лⷣѣнее мѣсто дръжа́ти · н҄о е҆гда ꙁванъ бꙋд́еши шеⷣ сѧди на послⷣѣнемъ мѣ́стѣ , да е҆гда̀ прїи детъ ꙁва́выѝ т҄ѧ , речетъ ти̑ , дрꙋже , посѧди вы́ше . тогдо̀ бꙋдетъ т҄и сла́ва предъ ꙁва́н ными с тобою · Ꙗ҆́ко всѧкъ въꙁносѧѝсѧ , смѣрит сѧ . и҆ смирѧаѝсѧ . въꙁнесеⷮсѧ · ꙁа , о҃е · Гл҃аше же и҆ къ ꙁва́вшемꙋ е҆го . е҆гда сътвориши ѻ҆бѣдъ и҆ли вече́рꙋ , не ꙁовѝ дрꙋгъ свои̑хъ ни братїѧ твоѧ , н҄и сроⷣникъ твои̑хъ , ни̑ съсѣдъ бога́тыхъ . е҆да коли и҆ тїи т҄ѧ та́коже въꙁ̾ꙁовꙋтъ , и҆ бꙋ́деⷮ т҄и въꙁдаа́нїе н҄о е҆гда твориши пи́ръ ꙁовѝ ни́щаѧ , маломо́щи , хро́мыа , слѣпы́а , и҆ бл҃женъ бꙋ́деши . ꙗ҆́ко не и҆мꙋтъ т҄и чт҄о въꙁдати . въꙁдастъ же ти сѧ в̾ въскр҃се́нїе праведныхъ · Слы́шав же нѣкїи ѿ въꙁлежа́щиⷯ с нимъ сїа , рече е҆мꙋ . бл҃женъ и҆же снѣсть ѻ҆бѣд̾ в̾ црⷵтвїи бж҃їи · ꙁаⷱ‍҇ , о҃ѕ · ѻн же рече е҆мꙋ · Чл҃къ нѣкїи сътворѝ вечерꙋ ве́лїю , и҆ ꙁва̀ мно́гы . и҆ посла̀ рабъ свой в гоⷣ вече́рѧ , рещѝ ꙁва́ннымъ , грѧдѣт́е , ꙗ҆ко ѹже готова сꙋтъ вс҄ѧ · и҆ нача́ша вкꙋпѣ ѿрица́тисѧ вс҄и · Пе́рвыи рече е҆мꙋ . село̀ кꙋпихъ , і҆ и́мамъ нꙋждꙋ и҆ꙁыити и҆ ви́дѣти е҆̀ . молю́ ти сѧ и҆мѣй м҄ѧ ѿрече́на · И҆ дрꙋгїи рече , сꙋпрꙋгъ въло́вныхъ кꙋпих̾ пѧть , и҆ грѧдꙋ̀ и҆скꙋсити и҆хъ . молю̀ т҄ѧ и҆мѣи м҄ѧ ѿрече́на · И҆ дрꙋгїи рече . женꙋ̀ поѧⷯ , и҆ сего ради не могꙋ̀ прїитѝ · И҆ пришеⷣ рабъ то́й , повѣ́да господинꙋ свое̑мꙋ сїа · Тогда раꙁгнѣ́вав̾сѧ домꙋ влⷣка , рече рабꙋ̀ свое̑мꙋ . и҆ꙁыди скоро на распꙋтїѧ , и҆ сто́гны гра́да и҆ ни́щаѧ , и҆ бѣдныа и҆ слѣ́пыа и҆ хромыа в̾веди сѣмо . и҆ рече рабъ . г҃и , бысть ꙗ҆коже повелѣ , и҆ е҆ще мѣ́сто еⷵ . и҆ рече господи́нъ к̾ рабꙋ̀ . и҆ꙁы́ди на пꙋтѝ и҆ ха́лꙋ́гы , и҆ ѹбѣди вни́ти , да наполнитсѧ домъ мой · Гл҃ю б҄о ваⷨ , ꙗ҆ко ни е҆ді́нъ мꙋжїи тѣхъ ꙁва́ныхъ в̾кꙋ́ситъ моѧ вечерѧ . мно́ѕи б҄о сⷮꙋ ꙁвани , ма́ло же и҆ꙁбра́нныхъ · ꙁаⷱ‍҇ , о҃ꙁ · И҆дѧ́хꙋ же с нимъ наро́ди мно́ѕи . и҆ ѻ҆бра́щъсѧ рече к нимъ . а҆ще кт҄о грѧдетъ къ мнѣ , и҆ не въꙁненави́дитъ ѿц҃а свое̑го и҆ ма́тере , и҆ женꙋ и҆ чѧⷣ , и҆ братїѧ и҆ се́стръ , е҆ще же и҆ дш҃ꙋ свою , не мо́жетъ мой бы́ти ѹчн҃къ · И҆ иже не но́ситъ крⷵта свое̑го и҆ в̾ слѣдъ мене грѧдетъ , не мо́жетъ мой бы́ти ѹченикъ · Кто̀ б҄о ѿ ваⷵ хотѧѝ сто́лпъ соꙁдати , не прежде л҄и сѣдъ раꙁъчтетъ и҆мѣ́нїе , а҆ще и҆́мать е҆же е҆сть на съвръше́нїе; да не когⷣа положитъ ѻ҆снованїе , и҆ не въꙁмо́жеⷮ съвръши́ти . вс҄и видѧщеѝ начнꙋт̾ рꙋга́тисѧ е҆мꙋ гл҃юще , ꙗ҆ко се́й чл҃къ начатъ ꙁдати , и҆ не мо́жетъ съвръшити; и҆ли кїи цр҃ъ и҆ды̀ къ и҆номꙋ цр҃ю , снитисѧ с ниⷨ на́ брань , не сѣдъ л҄и преже совѣщава́етъ , а҆ще си́ленъ еⷵ срѣ́стисѧ съ десѧтїю ты́сѧщъ , грѧдꙋщ́аго съ двѣма де сѧтьма тысѧщама нань; а҆ще ли же н҄и , е҆щ дале́че е҆мꙋ сꙋщꙋ , моленїе пославъ , мо́литсѧ ѻ смире́нїи · Тако ѹбо в̾сѧкъ ѿ васъ . и́же не ѿре четсѧ всего свое̑го и҆мѣ́нїа . не мо́жетъ быти мой ѹченикъ · добро̀ е҆сть со́ль . а҆ще же со́ль ѻ҆бꙋа́етъ , в чемъ ѻ҆соли́тсѧ; н҄и в ꙁемлѝ н҄и в гно́и требꙋ́етъ . во́нъ и҆ꙁ̾сы́пѧтъ ю҆̀ · И҆мѣ́аѝ оу́ши слы́шати , да слы́шитъ · Глава . е҃і · ꙁаⷱ‍҇ , о҃и · Бѣхꙋ же приближа́ющесѧ е҆мꙋ вс҄и мы тарїе и҆ грѣшницы посл́ꙋшати е҆го · И ропта́хꙋ фарїсе́е и҆ кни́жницы гл҃юще . ꙗк се́й грѣшникы прїе́млеⷮ , и҆ с ни́ми ꙗ҆стъ Рече же к нимъ приⷮчю сїю гл҃ѧ . кїи чл҃къ ѿ васъ и҆мы̀ ст҄о ѻ́вецъ , и҆ погꙋбль е҆ді́нꙋ ѡ нихъ . не ѻ҆ста́витъ ли̑ девѧтьдесѧтъ и҆ девѧ в̾ пꙋсты́ни , і҆ и́детъ в̾ слѣдъ поги́бъшаа до́нде же ѻ҆брѧщетъ ю҆̀; и҆ ѻ҆брѣтъ въꙁлага́етъ на ра мѣ своѝ радꙋѧсѧ · И҆ пришеⷣ в домъ съꙁываеⷮ др́ꙋ гы и҆ съсѣды гл҃ѧ и҆мъ . радꙋитесѧ со мною̀ , ꙗ҆́к ѻ҆брѣтохъ ѻ҆вцꙋ мою поги́бшꙋю · Гл҃ю вамъ , ꙗ҆́к та́ко ра́дость бꙋ́детъ на нб҃си . ѻ҆ е҆ді́ноⷨ грѣш ницѣ ка́ющемсѧ , нежели̑ ѻ҆ девѧтьдесѧтихъ и девѧть пра́ведъникъ , и҆же не требꙋюⷮ покаа́нїа И҆ли̑ каа̀ жена̀ и҆мꙋщи десѧⷮ драⷯмъ , а҆ще погꙋ битъ е҆ді́нꙋ дра́хмꙋ . не в̾жиꙁа́етъ л҄и свѣти́л ника , и҆ помететъ хра́минꙋ , і҆ и́щетъ прилѣжъ но , до́ндеже ѻ҆брѧ́щетъ; и҆ ѻ҆брѣтши съꙁыва́етъ дрꙋгы́нѧ и҆ със́ѣды гл҃ющи . радꙋитесѧ со мно́ю ꙗ҆́ко ѻ҆брѣтохъ драхъмꙋ поги́бшꙋю · Тако гл҃ю вамъ , радость быва́етъ преⷣ а҆гг҃лы бж҃їи , ѻ҆ е҆ ді́номъ грѣшницѣ ка́ющимъсѧ · ꙁаⷱ‍҇ , о҃ѳ · Рече же . чл҃къ нѣкїи и҆мѣ дв҄а сн҃а . и҆ рече ю҆нѣи шїи е҆ю̀ ѿц҃ꙋ . ѻ҆ч҃е , дажⷣь м҄и досто́йнꙋю часть и҆ м́ѣнїа . и раꙁдѣли и҆́ма и҆мѣ́нїе . и҆ не по мно́ѕⷯѣ дн҃еⷯ събравъ вс҄е мнїи сн҃ъ , ѿи̑де на странꙋ дале́ че , и҆ т҄ꙋ расточи и҆мѣнїе свое , живы̀ блꙋ́дно . и҆ж ди́вшꙋ же е҆мꙋ вс҄е , бысть глаⷣ крѣ́покъ на стра нѣ то́й , и҆ то́й начатъ лиша́тисѧ . и҆ шеⷣ прилѣписѧ е҆ді́номꙋ ѿ жи́тель тоа̀ страны . и҆ посла̀ е҆го на се́ла своѧ̀ пастѝ свинїѧ . и҆ жела́ше насы́тити чре́во своѐ ѿ рожецъ , ꙗ҆́же ꙗ҆дѧ́хꙋ свинїѧ . и҆ никтоже даа́ше е҆мꙋ · в̾ себе же пришеⷣ , рече . колико нае́мникомъ ѿц҃а мое̑го и҆ꙁбываютъ хлѣбы , а҆ꙁ же гла́домъ ги́блю; в̾ставъ и҆дꙋ къ ѿц҃ꙋ мое̑мꙋ , и҆ рекꙋ е҆мꙋ . ѻ҆ч҃е , съгрѣшиⷯ на́ нб҃о и҆ преⷣ тобо́ю , и҆ ѹже нѣсмь досто́инъ нарещисѧ сн҃ъ твой , сътворѝ м҄ѧ ꙗ҆́ко е҆ді́ного ѿ нае́мникъ твоиⷯ . и҆ в̾ставъ и҆́де къ ѿц҃ꙋ свое̑мꙋ · Є҆ще же е҆мꙋ далече сꙋщꙋ , ѹꙁрѣ е҆го ѿц҃ъ е҆го , и҆ милъ е҆мꙋ бысть . и҆ текъ нападѐ на вы́ю е҆го , и҆ ѻ҆блобыꙁа̀ е҆го · Рече же е҆мꙋ сн҃ъ . ѻ҆ч҃е , съгрѣшихъ на́ нб҃о и҆ преⷣ тобо́ю , и҆ ѹже нѣсмь досто́инъ нарещисѧ сн҃ъ твой · Речеⷤ‍ⷷ ѿц҃ъ к̾ рабомъ свои́мъ . и҆ꙁнесѣте ѻ҆де́ждꙋ пе́рвꙋю , и҆ ѻ҆блецѣте е҆го , и҆ дади́те пр́ъстень на́ рꙋкꙋ е҆го , и҆ сапогы на́ ноѕѣ . и҆ приведъше теле́цъ ѹпита́нныи , ꙁаколи́те , и҆ ꙗ҆́дъше весели́мсѧ , ꙗ҆́ко сн҃ъ мой се́й мр҃твъ б҄ѣ , и҆ ѻ҆живе . і҆ и҆ꙁги́блъ б҄ѣ , и҆ ѻ҆брѣтесѧ . и҆ нача́шѧ весели́тисѧ · Бѣ же сн҃ъ е҆го ста́рѣи на селѣ . и҆ ꙗ҆́ко грѧды̀ прибли́жисѧ к̾ до́мꙋ , слы́ша пѣнїа и҆ ли́кы . и҆ приꙁвавъ е҆ді́ного ѿ ѻ҆трокъ , въпраша́ше , чт҄о ѹбо сїѧ сꙋтъ . ѻ҆́н же рече е҆мꙋ . ꙗ҆ко братъ твой прїиде , и҆ ꙁакла ѿц҃ъ твой телецъ ѹпита́нны̏ , ꙗ҆ко ꙁдра́ва е҆го прїа́тъ · Раꙁ̾гнѣ́вав же сѧ , и҆ не хотѧше вни́ти · ѿц҃ъ же е҆го и҆ꙁ̾шед̾ молѧ́ше е҆го · ѻ҆н же ѿвѣщавъ , рече ѿц҃ꙋ  . с҄е толи́ко лѣтъ рабо́таю тебѣ , и҆ николиже ꙁа́повѣди твоѧ престꙋпихъ , и҆ мн҄ѣ николиже далъ е҆си коꙁлѧте , да съ дрꙋгы свои́ми въꙁвесели́лъсѧ быхъ · Є҆гда же сн҃ъ твой се́й . и҆ꙁѣдыи твое и҆мѣнїе с̾ любодѣйцами , прїиде , ꙁакла̀ е҆мꙋ телецъ пито́мыи · ѻ҆н же рече е҆мꙋ , чѧдо , т҄ы всегда со мною е҆си , и҆ всѧ моѧ , твоѧ сꙋть . въꙁвесели́ти же сѧ и҆ въꙁрадовати подоба́ше , ꙗ҆́ко браⷮ твой се́й мр҃твъ б҄ѣ , и҆ ѻ҆живе . і҆ и҆ꙁги́блъ б҄ѣ и҆ ѻ҆брѣтесѧ ·
Глⷡ‍҇а , ѕ҃і . ꙁаⷱ‍҇ , п҃ · Гл҃аше же и҆ къ ѹчн҃комъ своиⷨ . чл҃къ нѣ́кїи б҄ѣ бога́тъ , и҆же и҆мѧше приста́вника , и҆ то́й ѻ҆клеветанъ бысть к̾ немꙋ , ꙗ҆́ко расточа́етъ и҆мѣ́нїе е҆го , и҆ пригласивъ е҆го , рече е҆мꙋ . что̀ с҄е слы́шꙋ ѻ҆ тебѣ; въꙁⷣаждъ ѿвѣтъ ѻ҆ приставленїи домо́в̾нѣмъ  . не въꙁмо́жеши б҄о ктомꙋ до́мꙋ стро́ити · Рече же в себѣ приста́вник до́мꙋ . что̀ сътворю , ꙗ҆́ко г҃ь мой ѿе́млетъ строе́нїе домꙋ ѿ менѐ; копа́ти не могꙋ̀ , просити стыждꙋсѧ . раꙁꙋмѣхъ чт҄о сътворю . да е҆гда ѿста́вленъ бꙋдꙋ ѿ строе́нїа до́мꙋ , прїимꙋтъ м҄ѧ в до́мы своѧ · И҆ приꙁвавъ е҆ді́ного когождо длъжникъ господи́на свое̑го . гл҃аше пе́рвомꙋ , коли́цѣмъ длъженъ е҆си господинꙋ мое̑мꙋ; ѻ҆́н же рече . ст҄о мѣръ ма́сла · И҆ рече е҆мꙋ , прїими пи́санїе твое , и҆ сѣдъ ско́ро , напиши , пѧтьдесѧтъ · Пото́мже рече дрꙋго́мꙋ . ты же коли́цѣмъ дл́ъженъ е҆си; ѻ҆н же рече , ст҄о мѣръ пшени́ца · И҆ гл҃а е҆мꙋ . прїими писа́нїе твое , и напишѝ , ѻ҆смъдесѧтъ · И҆ похвали г҃ь до́мꙋ строи́телѧ непра́веднаго , ꙗ҆ко мꙋдрѣ сътворѝ . ꙗ҆́ко сн҃ове вѣка сего мꙋдрѣиши па́че сн҃въ свѣта в родѣ свое́мъ сꙋть · И҆ а҆ꙁъ вамъ гл҃ю , сътвори́те себѣ дрꙋгы̀ ѿ мамо́ны непра́вды , да е҆гда ѻ҆скꙋдѣе́те , прїимⷮꙋ в҄ы в̾ вѣчныа кро́в҄ы · ꙁаⷱ‍҇ , п҃а · Вѣ́рныи в̾ ма́лѣ , и҆ въ мно́ѕѣ вѣренъ е҆сть . и҆ непра́ведныи в̾ ма́лѣ , и҆ въ мно́ѕѣ непра́веденъ е҆сть · А҆ще ѹбо в̾ непра́веднѣмъ и҆мѣнїи вѣ́рни не бы́сте , въ и҆стиннѣмъ кто̀ вамъ вѣ́рꙋ и҆метъ; и҆ а҆ще в̾ чюжемъ вѣрни не бысте , ва́ше кто̀ ваⷨ дастъ; н҄икїиже рабъ мо́жетъ двѣма господи́нома рабо́тати . либо е҆ди́ного въꙁненави́дитъ , а҆ дрꙋга́го въꙁлю́биⷮ · И҆л҄и е҆ді́ного дръжи́тсѧ , ѻ҆ дрꙋѕѣм̾ же неради́ти начнет . не мо́жете б҃ꙋ рабо́тати и҆ мамо́нѣ · Слы́шахꙋ же сїа вс҄ѧ и҆ фарїсе́е , сребролюбцы сꙋще , и҆ рꙋгахꙋсѧ е҆мꙋ · И҆ рече иⷨ · ꙁаⷱ‍҇ , п҃в · Вы̑ е҆сте ѻ҆правдающеѝ себѐ преⷣ чл҃кы , б҃ъ же вѣсть срⷣца ваша̀ . ꙗ҆́ко е҆же е҆сть в́ъ чл҃цехъ высоко , мр́ъꙁость е҆сть предъ бм҃ъ . Ꙁаконъ и҆ пррⷪ‍҇цы до і҆ѻ҆а́нна , ѿто́лѣ црⷵтвїе бж҃їе бл҃говѣствꙋе̑тсѧ , и҆ всѧкъ в н҄е нꙋдитсѧ · Ѹ҆до́бѣе же е҆сть нб҃ꙋ и҆ ꙁемли преитѝ , неже ѿ ꙁако́на е҆ді́ной чертѣ поги́бнꙋти · Всѧкъ пꙋщааѝ женꙋ свою , и҆ приводѧ и҆́нꙋ , прелюбы дѣ́етъ . и҆ женѧѝсѧ пꙋще́ною ѿ мꙋжа , прелюбы̀ творитъ · ꙁаⷱ‍҇ , п҃г · Чл҃къ же нѣкїи б҄ѣ богатъ , и҆ ѻ҆блача́шесѧ в̾ порфѷрꙋ и҆ вѷссонь , веселѧсѧ на вс҄ѧ дн҃и свѣтло · Ни́щъ же б҄ѣ нѣкт҄о и҆менемъ ла́ꙁаръ , и҆же лежа́ше преⷣ враты е҆го гно́инъ , и҆ жела́ше насытитисѧ ѿ крꙋпи́цъ па́дающиⷯ ѿ трапе́ꙁы бога́таго . н҄о и҆ ѱи приходѧще ѻ҆блиꙁахꙋ гной е҆го · Бы́сть же ѹмрети ни́щемꙋ , и҆ несе́нꙋ быти а҆гг҃лы на лоно а҆враа́мле · Оу҆́мреⷮ же и҆ бога́тыи , и҆ погребо́шѧ е҆го · И҆ въ а́дѣ въꙁвеⷣ ѻ҆́чи своѝ сыи в̾ мꙋќахъ , ѹꙁрѣ а҆враа́ма и҆ꙁдалече , и҆ лаꙁарѧ на лонѣ е҆го · И҆ то́й въꙁ̾глашъ , реⷱ‍҇ ѿч҃е а҆враа́ме , поми́лꙋи мѧ , и҆ послѝ ла́ꙁарѧ , да ѻ҆мо́читъ конецъ пе́рста свое̑го в̾ водѣ , и҆ ѹстꙋдитъ ꙗ҆́ꙁы́къ мой , ꙗ҆́ко стра́ждꙋ в̾ пла́мени сеⷨ · Рече же а҆враа́мъ . ча́до помѧни ꙗ҆ко въспрїа́лъ е҆си бл҃га́ѧ твоѧ в̾ животѣ твое́мъ , и҆ ла́ꙁаръ такоже ꙁла́ѧ . нн҃ѣ же ꙁд̑ѣ ѹтѣша́етсѧ , ты же стра́ждеши · И҆ наⷣ всѣми сими , междꙋ на́ми и҆ вами про́пасть вели́ка ꙋтвердисѧ , ꙗ҆ко да хотѧ́щеѝ преи̑ти ѿсю́дꙋ к вамъ , не въꙁмогꙋтъ ни́же ѿтꙋдꙋ к намъ прехо́дѧтъ , Рече же , молю т҄ѧ ѹбо ѿч҃е , до по́слеши е҆го в домъ ѿц҃а мое̑го . и҆мам б҄о пѧть братїѧ , ꙗ҆́ко да ꙁасвѣдѣтельствꙋетъ и҆мъ , да не и҆ тїи прїидꙋт̾ на мѣсто с҄е мꙋчное · Гл҃а е҆мꙋ а҆врааⷨ , и҆мꙋт̾ моѷсе́а и҆ пррⷪ‍҇кы , да послꙋш́аюⷮ и҆хъ · ѻ҆́н же рече , н҄и ѿч҃е а҆враа́ме , н҄о а҆ще кт҄о ѿ мр҃твыхъ и́детъ к҆ ниⷨ , пока́ютсѧ · Рече же е҆мꙋ , а҆ще моѷсе́а и҆ пррⷪ‍҇кы не послꙋша́ютъ , ни а҆ще кт҄о ѿ мр҃твыхъ въскрⷵнетъ , не и҆мⷮꙋ вѣ́ры ·
Глⷡ‍҇а , ꙁ҃і · Рече же къ ѹчн҃комъ свои̑м̾ . не въꙁмо́жно е҆сть не прїитѝ събла́ѕномъ . го́ре же , е҆гоже ради прихо́дитъ . ѹне е҆мꙋ бы́ло б҄ы , а҆ще жр́ъно ѻ҆сельскїи ѻ҆блежалъ бы ѻ҆ вы́и е҆́го , и҆ в̾верженъ в̾ мо́ре , неже да събла́ꙁниⷮ ма́лыхъ сиⷯ е҆ді́ного · ꙁаⷱ‍҇ , п҃д · Внемлѣте себѣ . а҆ще съгрѣшитъ тебѣ бра́тъ твой , ꙁапрѣтѝ е҆мꙋ . и҆ а҆́ще пока́етсѧ , ѻ҆ста́ви е҆мꙋ · И҆ а҆ще сеⷣми́щи на́ дн҃ь съгрѣшитъ к тебѣ , и҆ седми́щи на́ дн҃ь ѻ҆брати́тсѧ гл҃ѧ ка́юсѧ , ѻ҆ста́ви е҆мꙋ · И҆ рекоша а҆пли гв҃и . приложѝ намъ вѣрꙋ · Ре же г҃ь . а҆́ще бы́сте и҆мѣ́ли вѣ́рꙋ ꙗ҆́ко ꙁе́рно горꙋшно , гл҃али бысте ꙗ҆́годичинѣ се́й , въстръгнисѧ и҆ всади́сѧ в̾ мо́ре , и҆ послꙋш́ала б҄ы васъ · Которыи же ѿ васъ рабъ и҆мѣ́а , ѻ҆рꙋщь , и҆ли пасꙋщь , и҆же пришеⷣшꙋ е҆мꙋ с̾ села̀ , речетъ а́бїе , минꙋв̾ въꙁлѧ́ꙁи , н҄о не речет ли е҆мꙋ , ѹгото́ваи чт҄о вечерѧ́ю , и҆ препоѧсавсѧ слꙋжи м҄и , до́ндеже ꙗ҆́мъ и҆ пїю , и҆ потоⷨ ꙗ҆́сѝ и҆ пїе́ши т҄ы; е҆да и҆́мать хвалꙋ̀ рабꙋ̀ томꙋ̀ , ꙗ҆́ко сътвори повелѣнаѧ; не мню̀ . та́ко и҆ в҄ы , е҆гда сътворитѐ вс҄ѧ повелѣ́ннаа вам̾ , гл҃ите , ꙗ҆́ко рабѝ непотребни е҆смы , ꙗ҆ко е҆же дл́ъжни б҄ѣхомъ сътворити , сътвори́хом̾ · И҆ бысть и҆дꙋщꙋ е҆мꙋ въ і҆ерⷵли́мъ , и҆ то́и прохожⷣаше межⷣꙋ самари́ею и҆ галиле́ею̀ · ꙁаⷱ‍҇ , п҃е · Входѧщꙋ же е҆мꙋ в нѣкꙋю весь , срѣто́ша е҆го десѧть прокаже́нѣхъ мꙋжїи , и҆же ста́ша и҆ꙁдале́че , и҆ тїи въꙁнесо́ша глⷵа гл҃юще . і҆с҃е наста́в̾ниче поми́лꙋи н҄ы · И҆ видѣвъ , рече и҆мъ . шеⷣше покажи́тесѧ сщ҃е́нникомъ · И҆ бысть и҆дꙋщ́емъ и҆мъ , ѻ҆чⷵтишѧсѧ . е҆ді́н же ѿ нихъ видѣв̾ ꙗ҆́ко и҆сцѣлѣ , въꙁ̾врати́сѧ съ гласоⷨ ве́лїемъ сла́вѧ б҃а , и҆ падѐ ни́ць при ногꙋ е҆го хвалꙋ̀ е҆мꙋ въꙁдаа̀ , и҆ то́и б҄ѣ самарѧнинъ · ѿвѣща́в же і҆с҃ , реⷱ‍҇ . не де́сѧть л҄и ѻ҆чⷵтишасѧ . да де́вѧть гд̑ѣ; ка́ко не ѻ҆брѣто́шасѧ въꙁ̾вра́щьшесѧ дати сла́вꙋ б҃ꙋ , то́кмо и҆ноплеме́нникъ се́й . и҆ рече е҆мꙋ , в̾стаⷡ‍҇ и҆дѝ , вѣ́ра твоа̀ сп҃сѐ т҄ѧ · ꙁаⷱ‍҇ , п҃ѕ · Въпроше́н же бывъ ѿ фарисе́й , когда прїидетъ црⷵтвїе бж҃їе · ѿвѣщавъ и҆мъ рече · не прїидетъ црⷵтвїе бж҃їе съ съблюде́нїемъ . ниже рекꙋтъ , с҄е ꙁд̑ѣ и҆ли с҄е ѻ҆́нде . с҄е б҄о црⷵтвїе бж҃їе внꙋтръ васъ е҆сть · Рече же къ ѹченикомъ свои́мъ . прїидꙋтъ дн҃і́е , е҆гда въжⷣелѣете е҆ді́ного дн҃е сн҃а члчⷵкаго ви́дѣти , и҆ не оу҆́ѕрите . и҆ рекꙋт̾ вамъ , с҄е ꙁд̑ѣ , с҄е ѻ҆́нде . не и҆ꙁы́дѣте , н҄и поженѣте · Ꙗ҆́ко б҄о мл́ънїи блиста́ющисѧ ѿ поⷣнбⷵныа , на подънбⷵнѣй свѣтитсѧ , та́ко бꙋ́детъ сн҃ъ члчⷵкїи в̾ дн҃ь свои · Прежⷣе же подоба́етъ е҆мꙋ мно́го пострадати , і҆ и҆скꙋше́нꙋ быти ѿ рода сего · ꙁаⷱ‍҇ , п҃ꙁ · И҆ ꙗ҆коже бысть въ дн҃и но́евы , та́ко бꙋд́етъ и҆ въ дн҃е сн҃а члчⷵка , ꙗ҆́дѧ́хꙋ , пїа́хꙋ , женѧ́хꙋсѧ , посѧга́хꙋ , до негоже дн҃е вни́де но́е в̾ ковчегъ , и҆ прїиде пото́пъ , и҆ погꙋбѝ вс҄ѧ · Та́коже и҆ ꙗ҆́коже бысть въ́ дн҃и ло́товы , ꙗ҆́дѧ́хꙋ , пїа́хꙋ , кꙋпова́хꙋ , продаа́хꙋ , сажⷣахꙋ ꙁда́хꙋ . во́нь же дн҃ь и҆ꙁы́де лоⷮ ѿ содо́млѧнъ , ѻ҆дожди ка́мыкъ горѧщь , и҆ ѻ҆́гнь с̾ нб҃се , и҆ погꙋбѝ вс҄ѧ . по томꙋже бꙋ́детъ и҆ в̾ дн҃ь , во́нь же сн҃ъ члчⷵкїи ꙗ҆́ви́тсѧ · в̾ то́й дн҃ь и҆же бꙋ́детъ на́ кровѣ , и҆ съсꙋды е҆го в домꙋ , да не сла́ꙁитъ вꙁѧти и҆хъ . і҆ и҆же на селѣ , та́кожде да не въꙁ̾врати́тсѧ в̾спѧ́ть . помина́ите женꙋ̀ ло́товꙋ · И҆же а҆ще вꙁы́щетъ дш҃ꙋ свою̀ спⷵтѝ , погꙋбит̾ ю҆̀ . а҆ и҆же а҆́ще погꙋбитъ ю҆̀ , живитъ ю҆̀ · Гл҃ю вамъ , в т҄ꙋ нощь бꙋде́та дв҄а на ѻ҆дрѣ е҆ді́номъ , е҆дїнъ пое́млетсѧ , а҆ дрꙋгїи ѻ҆ставлѧ́етсѧ · Бꙋдетѣ дв҄ѣ вкꙋпѣ ме́лющи , е҆ді́на пое̑млетсѧ , а҆ дрꙋгаа ѻ҆ставлѧ́етсѧ . дв҄а бꙋдета на селѣ , е҆ді́нъ пое́млетсѧ , а҆ дрꙋгїи ѻ҆ставлѧ́етсѧ · И҆ ѿвѣща́вше гл҃ашѧ е҆мꙋ , гд̑е г҃и; ѻ҆́н же рече и҆мъ , и҆дѣже тѣло , та́мо съберꙋтсѧ и҆ ѻ҆рли ·
Глⷡ‍҇а , и҃і · Гл҃аше же и҆ при́тчю к нимъ , како подоба́етъ всегда моли́тисѧ  , и҆ не стꙋжати с҄и , гл҃ѧ · ꙁаⷱ‍҇ , п҃и · Сꙋдїа б҄ѣ нѣ́кїи в̾ нѣ́коемъ гра́дѣ , б҃а не боа́сѧ , и҆ чл҃къ не сраⷨлѧ́асѧ · Вдова же нѣ́каа б҄ѣ въ градѣ том̾ , и҆ прихожⷣаше к немꙋ гл҃ющи , ѿм̾стѝ мене ѿ съпр́ъника мое̑го . и҆ не хотѧ́ше на до́лꙁѣ времени · Послѣди же рече в себѣ . а҆ще и҆ б҃а не боюсѧ , и҆ чл҃къ не срамлѧ́юсѧ , н҄о ꙁане твориⷮ м҄и трꙋды вдови́ца сїа , ѿмщꙋ еа̀ да не доконца̀ приходѧщи ꙁастоитъ менѐ · Рече же г҃ь . слы́шите , что̀ сꙋдїи неправдѣ гл҃ет̾ . б҃ъ же не и́мать ли сътвори́ти ѿмщенїе и҆ꙁ̾бра́нъныхъ свои́хъ , въпїющихъ к немꙋ дн҃ь и҆ нощь , и҆ длъготрьпитъ ѻ҆́ ниⷯ; гл҃ю вамъ . ꙗ҆́ко сътворитъ ѿм̾щенїе и҆хъ в̾ско́рѣ · ѻ҆ба́че сн҃ъ члчⷵкїи пришеⷣ , ѹбо ѻ҆брѧщетъ л҄и с҄и вѣрꙋ на ꙁемли; рече же и҆ къ дрꙋгым̾ ѹпова́ющимъ събо́ю , ꙗ҆́ко сꙋть правеⷣници , и҆ ѹничижа́ющихъ про́чихъ , при́тчю сїю · ꙁаⷱ‍҇ , п҃ѳ · Чл҃ка дв҄а внидо́ста въ цр҃ковь помоли́тисѧ . е҆ді́нъ фарисе́й , а҆ дрꙋгїи мытарь . фарисе́й же ста́въ , си́це в себѣ молѧ́шесѧ , бж҃е хвалꙋ̀ тебѣ въꙁдаю̀ , ꙗ҆́ко нѣсмь ꙗ҆́коже про́чїи чл҃цы . хи́щницы непра́ведъницы , прелюбодѣ́е , и҆л҄и ꙗ҆коже се́й мытаръ . пощꙋсѧ дв҄а кра́ты в сꙋбо́тꙋ , десѧти́нꙋ даю всего е҆ли́ка притѧжꙋ · Мытаⷬ‍҇ же и́ꙁдале́че стоѧ̀ , не хотѧ̀ н҄и ѻ҆чїю въꙁвести на́ нб҃о , н҄о біа́ше пе́р̾си своа̀ гл҃ѧ , б҃е млⷵтивъ бꙋди мн҄ѣ грѣшномꙋ · Гл҃ю вамъ , ꙗ҆ко сни́де се́й ѻ҆пра́вданъ в домъ свой , паче ѻ҆ного · Ꙗ҆́ко всѧкъ въꙁносѧѝсѧ смири́тсѧ . смирѧаѝ же себе , въꙁнесеⷮсѧ · ꙁаⷱ‍҇ , ч҃ · Приношахꙋ же к немꙋ и҆ младенцѧ , да и҆хъ ко́снетсѧ . видѣвше же оу҆́чн҃цы ꙁапрѣтиша иⷨ . і҆с҃ же приꙁвавъ иⷯ , гл҃а . ѻ҆ста́вите дѣтїи приходи́ти къ мнѣ , и҆ не брани́те иⷨ . та́ковыхъ б҄о е҆сть црⷵтвїе бж҃їе · А҆ми́нь б҄о гл҃ю вамъ . и҆́же а҆ще не прїиметъ црⷵтвїѧ бж҃їа ꙗ҆́ко ѻ҆троча̀ , не и҆́мать внѝти в н҄е · ꙁаⷱ‍҇ , ч҃а · И҆́ въпросѝ е҆го нѣ́кїи кнѧѕь , гл҃ѧ . ѹчи́телю бл҃гі́и , что̀ сътворивъ животъ вѣ́чный наслѣдъствꙋю; Рече же е҆мꙋ і҆с҃ . что̀ м҄ѧ гл҃еши бл҃га; никтоже бл҃гъ , токмо е҆ді́нъ б҃ъ . ꙁа́повѣди вѣсѝ; не прелюбы̀ твори . не ѹбїи . не ѹкради . не лжесвѣдѣтельствꙋи . чтѝ ѿц҃а твое̑го и҆ мт҃ере твою · ѻ҆н же рече , вс҄ѧ сїа съхранихъ ѿ ю́ности моеа̀ · Слы́шав же сїа і҆с҃ , рече е҆мꙋ . е҆ще е҆ді́ного не докоⷩ‍҇чалъ е҆си . всѧ е҆ли́ка и҆́маши прода́ждь , и҆ раꙁда́и ни́щимъ , і҆ и҆мѣти и́маши съкровище на нб҃си . и҆ грѧди в̾ слⷣѣ мене . ѻ҆́н же слы́шавъ с҄е , приско́рбенъ бысть , бѣ б҄о бога́тъ ѕѣло̀ . видѣв̾ же е҆го і҆с҃ приско́рбна бывша , рече . ка́ко неѹдобь и҆мꙋщеѝ богаⷮство , в̾ црⷵтвїе бж҃їе вни́дꙋтъ · Ѹ҆до́бѣе б҄о е҆сть велбꙋ́дꙋ сквоѕѣ и҆глинѣ ѹши проитѝ , неже бога́тꙋ в̾ црⷵтвїе бж҃їе вни́ти · Рѣшѧ же слы́шавшеѝ , т҄о кт҄о мо́жетъ сп҃сенъ бы́ти; ѻ҆́н̾ же рече . невъꙁмо́жнаѧ ѿ чл҃къ , въꙁможна сꙋтъ ѿ б҃а · Рече же петр̾ . с҄е м҄ы ѻ҆ста́вихомъ вс҄ѧ , и҆ по тебѣ и҆до́хомъ · ѻ҆́н же рече и҆мъ . а҆ми́нь гл҃ю вамъ , ꙗ҆́ко никтоже е҆сть и҆же ѻ҆ста́витъ домъ , и҆л҄и родителѧ , и҆ли братїю , и҆ли сестры , и҆лї женꙋ̀ , и҆ли чѧ́да , црⷵтвїа ради бж҃їа , и҆же не прїиметъ мно́жицею въ вре́мѧ с҄е , и҆ в̾ вѣкъ грѧдꙋщїи живоⷮ вѣ́чныи · ꙁаⷱ‍҇ , ч҃в · Пое́м же ѻ́банадесѧте , рече к ниⷨ . с҄е въсходимъ въ і҆ерⷵли́мъ , и сконча́ютсѧ вс҄ѧ пи́саннаа пррⷪ‍҇кы ѻ҆́ сн҃ѣ чл҃честѣ . предадѧтъ бо е҆го ꙗ҆́ѕы́комъ , и҆ порꙋга́ютсѧ е҆мꙋ , и҆ ѹкорѧтъ е҆го , и҆ ѻ҆плю́ютъ е҆го , и҆ би́вше ѹбїю́тъ е҆го , и҆ в̾ третїи дн҃ь въскрⷵнетъ · И҆ тїи ничесоже ѿ сихъ раꙁꙋмѣшѧ . и҆ б҄ѣ гл҃ъ се́й съкровенъ ѿ ни́хъ , и҆ не раꙁꙋмѣвахꙋ гл҃емыхъ · ꙁаⷱ‍҇ , ч҃г · Бы́сть же е҆гда прибли́жишасѧ въ і҆е̑ри́хонъ , слѣпецъ нѣкїи сѣдѧ́ше при пꙋти , просѧ̀ . слы́шав же наро́дъ ми́моходѧщъ , въпрашаше что̀ ѹбо е҆сть с҄е · Повѣ́даша же е҆мꙋ , ꙗ҆ко і҆с҃ наꙁарѧнинъ ми́мохо́диⷮ · И҆ въꙁ́пѝ гл҃ѧ . і҆с҃е сн҃е двⷣвъ пом҃лꙋи̑ м҄ѧ · И҆ преⷣи̑дꙋщеѝ преща́хꙋ е҆мꙋ , да ѹмлъчи́тъ · ѻ҆́н же паче мно́жае въпїаше , сн҃е двⷣвъ , поми́лꙋй м҄ѧ · Став же і҆с҃ , повелѣ привести е҆го к̾ себѣ · Прибли́ж̾шꙋ же сѧ е҆мꙋ к немꙋ . въпросѝ е҆го гл҃ѧ . чт҄о хо́щеши да ти сътворю; ѻ҆н же́ рече . г҃и , да проꙁрю . і҆с҃ же рече е҆мꙋ проꙁрѝ , вѣра твоа сп҃се́ т҄ѧ . и҆ а́бїе проꙁрѣ . и҆ в̾ слѣдъ е҆го и҆дѧше , сла́влѧ б҃а · И҆ вс҄и лю́дїе ви́дѣвше , въꙁда́шѧ хвалꙋ̀ бв҃и ·
Глⷡ‍҇а , ѳ҃і . ꙁаⷱ‍҇ , ч҃д · И вшеⷣ прохождаше въ і҆е̑рихоⷩ‍҇ . и҆ с҄е мꙋжъ , нарица́емыи ꙁакхей , и҆ се́й б҄ѣ ста́рѣи мытаре́мъ , и҆ то̀й б҄ѣ богаⷮ , і҆ и҆скаше ви́дѣти і҆с҃а , кт҄о е҆сть , и҆ не можаше ѿ наро́да , ꙗ҆́ко въꙁрастомъ малъ б҄ѣ · И҆ преди тек̾ , въꙁлѣꙁе на ꙗ҆́годичинꙋ , да ви́дитъ е҆го , ꙗ҆ко тꙋдѣ хотѧше минꙋти · и҆ ꙗ҆́ко прїиде на мѣ́сто , въꙁрѣвъ і҆с҃ , видѣ е҆го , и҆ рече к немꙋ , ꙁакхе́е , потща́всѧ слѣꙁи . днⷵе б҄о в домꙋ твоеⷨ подоба́етъ м҄и быти · И҆ потща́в̾сѧ слѣꙁе , и҆ прїатъ е҆го радꙋасѧ · И҆ ви́дѣвше вс҄и , ропта́хꙋ гл҃юще , ꙗ҆́ко къ грѣшномꙋ мꙋж́ꙋ вни́де витати · Ста́в же ꙁакхе́й рече къ г҃ꙋ . с҄е полъ и҆мѣнїа мое̑го г҃и дам̾ ни́щиⷨ . и҆ а҆ще кого̀ чимъ ѻ҆бидѣхъ , въꙁ̾вращꙋ̀ четвери́цею · Рече же к немꙋ і҆с҃ · ꙗ҆ко днⷵе сп҃се́нїе до́мꙋ семꙋ бысть , ꙁане и҆ се́й сн҃ъ а҆враа́мль е҆сть . прїиде б҄о сн҃ъ чл҃чь вꙁыскати и҆ спⷵти поги́бшаго · Слы́шащим же и҆мъ сїа , приложи при́тчю , ꙁане блиꙁъ е҆мꙋ бы́ти і҆ерⷵли́ма , и҆ мнѧ́хꙋ ꙗ҆́ко а҆бїе црⷵтво бж҃їе хо́щетъ ꙗ҆́ви́тисѧ , и҆ рече ѹбо · ꙁаⷱ‍҇ , ч҃е · Чл҃къ нѣкїи добра̀ ро́да , и҆́де на странꙋ дале́че , прїати себѣ црⷵтво , и҆ въꙁ̾врати́тисѧ · Приꙁвав же десѧть рабъ свои́хъ , дасть и҆мъ де́сѧть мнасъ , и҆ рече к нимъ . кꙋ́плю дѣите дондеже прїидꙋ · И҆ гражане е҆го ненави́дѧхꙋ е҆го , и҆ посла́шѧ мл҃твꙋ въ слѣдъ е҆го гл҃юще , не хо́щемъ семꙋ да црⷵтвꙋет̾ над нами · И҆ бы́сть е҆гда̀ въꙁ̾врати́сѧ прїи́мъ црⷵтво , рече пригласи́ти рабы̀ тїи , и҆́мже дасть сребро̀ , да ѹвѣсть каковꙋ̀ кꙋплю̀ сꙋть сътворили · Прїиде же пе́рвыи гл҃ѧ . г҃и , мнасъ твоа̀ придѣла де́сѧть мнасъ · И҆ рече е҆мꙋ . благїи рабе , и҆ до́брыи . ꙗ҆́ко ѻ҆ ма́лѣ вѣреⷩ‍҇ бысть , бꙋди ѻ҆́бласть и҆мѣ́а наⷣ десѧтїю градо́въ · И҆ прїиде вторыи гл҃ѧ . г҃и , мна́съ твоа̀ сътворѝ пѧть мнасъ · Рече же и҆ томꙋ̀ , и҆ т҄ы бꙋди наⷣ пѧтїю градо́въ · И҆ дрꙋгїи прїиде гл҃ѧ . г҃и , с҄е мна́съ твоа̀ , ю҆̀же и҆мѣхъ положе́нꙋ въ ѹбрꙋ́сѣ , боѧ́хъ б҄о сѧ тебе , ꙗ҆́ко чл҃къ ꙗ҆́ръ е҆си . вꙁе́млеши е҆гоже не положи . и҆ жнеши е҆гоже не сѣѧ́въ · Гл҃а же е҆мꙋ , ѿ ѹстъ твои̑хъ сꙋжⷣꙋ ти лꙋка́выи ра́бе . вѣ́дѧше ꙗ҆́ко а҆ꙁъ чл҃къ ꙗ҆́ръ е҆смь , в̾ꙁе́млю е҆гоже не положивъ , и҆ жнꙋ̀ е҆гоже не сѣа́въ . и҆ почто не вдасть мое̑го сребра̀ кꙋпцемъ . и҆ а́ꙁъ пришед̾ с ли́хвою и҆стѧꙁалъ быхъ е҆̀ . и҆ прⷣестоа́щимъ рече . въꙁмѣте ѿ него мнаⷵ , и҆ дади́те и҆́мꙋщемꙋ де́сѧть мна́съ . и҆ рѣша е҆мꙋ . г҃и , и҆́мать десѧть мна́съ . гл҃ю б҄о вамъ , ꙗ҆́ко всѧ́комꙋ и҆мꙋщемꙋ дастьсѧ , а҆ ѿ неи̑мꙋщаго , и҆ е҆же и́мать ѿи́метсѧ ѿ него · ѻ҆баче врагы̀ моѧ ѻ҆ны̀ , не хотѣвшаѧ мн҄ѣ да цр҃ь бых̾ быⷧ‍҇ над ними , приведѣте сѣм́о , і҆ и҆ссѣцѣте предо мно́ю · И҆ сїа рекъ , и҆дѧше преди въсходѧ̀ въ і҆ерⷵли́мъ · ꙁаⷱ‍҇ , ч҃ѕ · И҆́ бысть ꙗ҆́ко прибл́ижисѧ въ виѳсфаги́ю и҆ виѳанїю , к̾ горѣ нарица́емѣй е҆леѻ́н̾ , посла̀ дв҄а ѹчн҃къ свои̑х̾ гл҃ѧ , и҆дѣте в̾ прѧ́мнꙋю весь , в нюже входѧ́ща ѻ҆брѧ́щета жребѧ̀ привѧ́ꙁано на не́же никтоже николи́же ѿ чл҃к̾ всѣде . ѿрѣшша е҆̀ приведѣта . и҆ а҆́ще кт҄о в҄ы въпроша́етъ , почто̀ ѿрѣшае́та , си́це рцѣта емꙋ , ꙗ҆́ко г҃ь е҆го требꙋет̾ · шеⷣша же по́сланнаѧ , ѻ҆брѣто́ста ꙗ҆́коже рече и҆́ма · ѿрѣшающема же и҆́ма жрѣбѧ̀ , реко́шѧ господїе е҆го к ни́ма . что ѿрѣшѧ́ета жрѣбѧ; ѻ҆на же реко́ста , ꙗ҆́ко г҃ь е҆го треб́ꙋет̾ . и҆ приведоста е҆̀ къ і҆с҃ови · И҆ въꙁ̾врьгше ри́ѕы своѧ на жрѣбѧ , всадишѧ і҆с҃а . и҆д́ꙋщꙋ же е҆мꙋ , постила́хꙋ ри́ѕы своѧ по пꙋти · ꙁаⷱ‍҇ , ч҃ꙁ · Приближа́ющꙋ же сѧ е҆мꙋ ѹже а҆бїе къ нисхоженїю горѣ е҆леѻ́ньстѣй , нача́шѧ вс҄е множество ѹчн҃къ , радꙋющесѧ хвалити б҃а гла́сомъ ве́лїемъ , ѻ҆ всѣхъ си́лахъ ꙗ҆же видѣшѧ , гл҃юще . блⷵвен̾ грѧдыѝ цр҃ь въ и҆мѧ гн҃е . ми́ръ на нб҃си , и҆ сла́ва в̾ вы́шнихъ · И҆ нѣ́цїи фарисе́е ѿ наро́да рѣшѧ к̾ немꙋ . ѹчт҃лю , ꙁапрѣтѝ ѹчн҃комъ свои́мъ · и҆ ѿвѣщавъ , рече и҆мъ . гл҃ю вамъ , ꙗ҆́ко а҆ще сїи ѹмлъчѧт̾ , ка́менїе въꙁопїе́тъ · И҆ ꙗ҆ко прибли́жисѧ , видѣвъ граⷣ , пла́касѧ ѻ҆ нем̾ гл҃ѧ . ꙗ҆́ко а҆ще б҄ы раꙁꙋмѣлъ и҆ т҄ы в̾ дн҃ь се́й твой , е҆же къ смире́нїю твое̑мꙋ . нн҃ѣ же съкры́сѧ ѿ ѻ҆чїю твоею̀ . ꙗ҆́ко прїидꙋтъ дн҃їе на́ т҄ѧ . и҆ ѻ҆бложѧⷮ вра́ѕи твой ѻ҆стро́гъ ѻ҆ тебѣ , и҆ ѻ҆бы́дꙋтъ т҄ѧ , и҆ ѻ҆бъи̑мꙋтъ т҄ѧ всю́дꙋ , и҆ раꙁбїю́тъ т҄ѧ , и҆ чѧ́да твоѧ в тебѣ . и҆ не ѻ҆ста́вѧтъ ка́мень на ка́мени в̾ тебѣ , понеже не раꙁꙋмѣ вре́мене посѣще́нїѧ твое̑го · ꙁаⷱ‍҇ , ч҃и · И҆́ вшеⷣ в̾ цр҃ковь , начатъ и҆ꙁгони́ти продаю́щаѧ в не́й , и҆ кꙋпꙋю́щаѧ , гл҃ѧ и҆мъ . пи́сано е҆сть . домъ мой домъ мл҃твы е҆сть . вы же сътвори́сте е҆го пеще́рꙋ раꙁбо́йникомъ . и҆ бѣ оу̀ча по всѧ дн҃и в̾ цр҃кви · А҆рхїере́е же и҆ кни́жницы и҆ска́хꙋ е҆го погꙋби́ти , и҆ старѣишины людемъ . и҆ не ѻ҆брѣта́хꙋ чт҄о сътворѧтъ е҆мꙋ . лю́дїе б҄о вс҄и дръжа́хꙋсѧ е҆го послꙋша́юще е҆го ·
Глⷡ‍҇а , к҃ . ꙁаⷱ‍҇ , ч҃ѳ · И бы́сть въ е҆ді́нъ ѿ дн҃їи ѻ҆нⷯѣ ѹчѧ́щꙋ е҆мꙋ люди в̾ цр҃кви , и҆ бл҃говѣствꙋющꙋ · Прїидо́шѧ сщ҃е́нницы и҆ кни́жницы съ ста́рцы , и҆ рѣшѧ к немꙋ гл҃юще . рцы намъ коею̀ ѻ́бластїю сїа твори́ши; и҆ли кт҄о е҆сть давыи тебѣ вла́сть сїю; ѿвѣща́в же реⷱ‍҇ к ниⷨ . въпрошꙋ вы и҆ а҆ꙁъ е҆ді́ного словесѐ , и҆ рцѣте м҄и , кр҃ще́нїе і҆ѻ҆а́нново . съ нб҃се л҄и б҄ѣ; и҆ли ѿ чл҃къ · ѻ҆ни́ же помышлѧхꙋ к себѣ гл҃юще . ꙗ҆́ко а҆ще реⷱ‍҇мъ съ нб҃се . речеⷮ , почт́о ꙋбо не вѣровасте е҆мꙋ; а҆ще ли же речеⷨ ѿ чл҃къ , вс҄и лю́дїе ка́менїемъ побїют н҄ы · И҆ꙁвѣстно бо еⷵ ѻ҆ і҆ѻа́ннѣ , ꙗ҆́ко пррⷪ‍҇къ бѣ · И҆ ѿвѣща́шѧ , не вѣмы ѿкꙋ́дꙋ · И҆с҃ же рече и҆́мъ . ни а҆ꙁъ гл҃ю ва́мъ , коею ѻ҆бластїю сїа творю · ꙁаⷱ‍҇ , р҃ · Начѧⷮ же к людеⷨ гл҃ати при́тчю сїю . чл҃къ нѣкы̏ насади виногра́дъ , и҆ вда́стъ е҆го дѣ́лателемъ , и҆ ѿи̑де на лѣта мно́га · И҆ въ времѧ посла̀ к дѣ́лателемъ , ра́бъ , да ѿ плода виногра́да дадѧ́ть е҆мꙋ · дѣлателе же би́вше е҆го , посла́шѧ то́щь . и҆ приложи посла́ти дрꙋгїи ра́бъ · ѻ҆ни же и҆ того би́вше , и҆ доса́жⷣьше е҆мꙋ , посла́шѧ то́щь · И҆ приложи посла́ти тре́тїи . ѻ҆ни́ же и҆ того ѹꙗ̑ꙁвльше , и҆ꙁгна́ша · Рече же господи́нъ виногра́да . чт҄о сътворю; послю̀ сн҃а мое̑го въꙁлюбленнаго , е҆да ка́ко сего видѣ́вше , ѹсрамл́ѧютсѧ · Видѣвше же е҆го дѣлателе , мы́шлѧхꙋ к себѣ гл҃юще , се́и е҆сть наслѣдникъ , прїидѣте ѹбїемъ е҆го , да на́ше бꙋдетъ достоѧ́нїе · И҆ і҆ꙁвеⷣше е҆го вонъ и҆ꙁ виногра́да , ѹби́шѧ . чт҄о ѹбо сътвори́т̾ и҆́мъ господи́нъ виногра́да; прїидет̾ и҆ погꙋби́тъ дѣл́ателѧ сїа , и҆ вда́сть винограⷣ и҆нѣмъ · Слы́шавше же , реко́шѧ , да не бꙋ́детъ · ѻ҆́н же въꙁрѣвъ на ни́хъ , рече . чт҄о ѹбо пи́саное с҄е; Ка́мень , е҆гоже небрего́шѧ ѕи́жⷣꙋщеѝ , се́и бысть въ главꙋ ю̾глꙋ · Всѧкъ падыѝ на ка́мени томъ , съкрꙋши́тсѧ . а҆ на не́мже падетъ , сътрыетъ е҆го · ꙁаⷱ‍҇ , р҃а · И҆́ вꙁыска́шѧ а҆рхїере́е и҆ кни́жницы . въꙁложити на́нь рꙋцѣ в то́и чаⷵ , и҆ ѹбоѧ́шасѧ народа . раꙁꙋмѣша бо , ꙗ҆ко к ниⷨ при́тчю сїю рече · И҆ съблюⷣше , посла́шѧ ла́ѧтелѧ . творѧще себе пра́веⷣники быти , да и҆мꙋтъ е҆го въ словеси , въ е҆же преда́ти е҆го начѧ́льствꙋ и҆ ѻ҆́бласти и҆ге́монови · И҆ въпроси́шѧ е҆го̀ гл҃юще . ѹчи́телю . вѣм́ы ꙗ҆́ко пра́во гл҃еши и҆ ѹчи́ши , и҆ не на лица ꙁри́ши , н҄о въ и҆́стинꙋ пꙋти бж҃їю ѹчи́ши . досто́ит ли на́мъ кесаре́ви да́нъ даѧти , и҆ли нѝ; Раꙁꙋмѣв̾ же и҆хъ лꙋка́вство , рече к ни́мъ . что̀ м҄ѧ и҆скꙋшѧ́ете; покажи́те м҄и ца́тꙋ . чїи́ и҆́мать ѻ҆браⷥ и҆ наⷣписа́нїе; ѿвѣща́вше же реко́шѧ , кесаревъ · ѻ҆́н же рече и҆м̾ . въꙁдади́те ѹб҄о , ꙗ҆́же кесаре́ва , кесаре́ви . и҆ ꙗ҆́же бж҃їа , бв҃и · И҆ не мого́ша ꙁаꙁрѣти гл҃а е҆го преⷣ людми . и҆ диви́вшесѧ ѻ҆ ѿвѣтѣ е҆го , ѹмолчѧ́шѧ · ꙁаⷱ‍҇ , р҃в · Пристꙋпи́шѧ же нѣ́цыѝ ѿ саⷣдꙋке́и , гл҃ющеѝ въскр҃се́нїю не бы́ти . въпраша́хꙋ е҆го гл҃юще . ѹчи́телю , моѷси написа на́мъ . а҆ще комꙋ бра́тъ оу҆́мретъ . и҆мы̀ женꙋ . и҆ то́и бесчѧ́денъ ѹмретъ , да бра́тъ е҆го , пои́меⷮ женꙋ̀ , и҆ въста́витъ сѣмѧ бра́тꙋ своемꙋ · Сеⷣмь ѹбо бра́тїѧ б҄ѣ , и҆ первыи поѧ́тъ женꙋ , ѹмре бесчѧ́денъ . и҆ поѧ́тъ вт́орыи женꙋ̀ , и҆ то́и ѹмре бесчѧ́денъ . и҆ тре́тїи поѧ́тъ ю҆̀ . та́кожⷣе же и҆ вс҄и сеⷣмь И҆ не ѻ҆ста́виша чѧдъ , и҆ ѹмро́шѧ . послѣжⷣе же всѣх̾ , ѹмре и҆ жена̀ . въ воскреше́нїе ѹбо , кото́раго и҆хъ бꙋ́детъ жена̀; сеⷣмь бо и҆мѣшѧ ю҆̀ женꙋ · И҆ ѿвѣща́въ рече и҆мъ і҆с҃ . сн҃ове вѣ́ка сего , же́нѧтсѧ и҆ посага́юⷮ . а҆ сподо́бльшеѝсѧ вѣкъ ѻ҆нъ ѹлꙋчити , и҆ въскресе́нїе е҆же ѿ мр҃твыхъ , н҄и же́нѧтсѧ н҄и посага́ютъ , ни ѹмрети бо ктомꙋ мо́гꙋть . ра́вни б҄о сⷮꙋ а҆́гг҃лоⷨ , и҆ сн҃ове сꙋть бж҃їи , въскр҃се́нїѧ сн҃ове сꙋще · А҆ ꙗ҆́коже въста́юⷮ мр҃твїи , и моѷси ска́ꙁа при кꙋпи́нѣ , ꙗ҆́коже гл҃етъ г҃а б҃а а҆враа́млѧ , и҆ б҃а і҆са́акова , и҆ б҃а і҆а́ковлѧ . б҃ъ же нѣсть мр҃твыхъ , н҄о живыхъ . всѝ б҄о томꙋ жи́ви сꙋть · ѿвѣща́вше же нѣцыи ѿ кни́жникъ , реко́ша . ѹчителю , добрѣ рече · Ктомꙋ же не смѣ́ахꙋ е҆го въпроси́ти ничесоже · Рече же к нимъ . ка́ко гл҃ютъ х҃а сн҃а двⷣва быти · самъ б҄о двⷣъ гл҃етъ в̾ кні́ѕѣ ѱало́мъстѣй . рече г҃ь гв҃и мое̑мꙋ , сѣди ѻ҆деснꙋю мене , до́ндеⷤ‍ⷷ положꙋ врагы̀ твоѧ подножїе нога́ма твои́ма; двⷣъ ѹбо г҃а е҆го нарицаеⷮ , и҆ ка́ко сн҃ь е҆мꙋ е҆сть; ꙁаⷱ‍҇ , р҃г · Слы́шащим же всѣм́ъ лю́деⷨ , рече ѹчн҃комъ свои́мъ . внемлѣте себѣ ѿ кни́жникъ , хотѧ́щихъ ходи́ти въ ѻ҆деждахъ , и҆ любѧ́щихъ цѣлованїѧ на тръжищыхъ , и҆ преⷣсѣданїѧ на со́нмищихъ , и преждеꙁванїѧ на вечерѧх̾ · И҆же снѣда́ютъ до́мы в̾дови́цъ , и҆ виною далече мо́лѧтсѧ . сїи прїимꙋтъ ли́шше ѻ҆сꙋжде́нїе ·
Глⷡ‍҇а , к҃а · Въꙁрѣв же видѣ в̾мѣта́ющаѧ , въ храм̾ на бдѧ́щїи и҆мѣнїа , да́ры своѧ бога́тыа · Видѣв же и҆ нѣ́кꙋю вдови́цꙋ ѹбо́гꙋ в̾мѣта́ющꙋ т҄ꙋ дв҄ѣ лѣп́тѣ . и҆ рече , въи́стиннꙋ гл҃ю ваⷨ , ꙗ҆ко вдови́ца сїа ѹбо́гаа̀ мно́жае всѣхь в̾ве́рже . всѝ б҄о сїи ѿ и҆ꙁбытка свое̑го въвръгошѧ в да́ры бв҃и . сїа же ѿ лише́нїа свое̑го , вс҄е житїе е҆же и҆мѣ в̾вр́ъже · ꙁаⷱ‍҇ , р҃д · И҆́ нѣ́коимъ гл҃ющемъ ѻ҆ цр҃кви . ꙗ҆ко ка́менїемь до́брымь и҆ сосꙋды ѹкраше́на , реⷱ‍҇ . сїꙗ҆́ же ви́дѣте , прїидꙋтъ дн҃їе , в нѧже не ѻ҆ста́нетъ ка́мень на ка́мени , и҆же не раꙁоритсѧ · Въпроси́ша же е҆го гл҃юще . ѹчителю , когⷣа ѹбо сїа бꙋдꙋть . и҆ что̀ е҆сть ꙁнаменїе е҆гда хотѧтъ сїа быти; ꙁаⷱ‍҇ , р҃е · ѻ҆́н же рече , блюдѣте , да не прельщени бꙋ́дете . мно́ѕи б҄о прїидꙋтъ въ и҆мѧ моѐ гл҃юще , ꙗ҆́ко а҆ꙁъ е҆смь . и҆ времѧ прибли́жисѧ . не и҆ꙁы́дѣте ѹбо в̾ слⷣѣ и҆хъ · Є҆гда же ѹ̆слы́шите брани и҆ нестрое́нїа , не ѹбо́итесѧ . подоба́етъ б҄о си́мъ быти прежде , н҄о не ѹ҆̀ а҆́бїе кончи́на · Тогда̀ гл҃аше и҆м̾ . въста́нет̾ б҄о ꙗ҆́ѕы́къ на ꙗ҆ѕыⷦ‍҇ , и҆ црⷵтво на црⷵтво . трꙋ́си же вели́ци по мѣ́ста , и҆ глади и҆ па́гꙋбы бꙋдⷮꙋ , страхова́нїа же и҆ ꙁна́менїѧ ве́лїа съ нб҃се бꙋ́дꙋтъ · ꙁаⷱ‍҇ , р҃ѕ · Пре́жде же сиⷯ всѣхъ , въꙁложѧтъ на вы̀ рꙋ́кы своѧ , і҆ и́жⷣенꙋтъ , предаю́ще на со́нмищѧ и҆ темни́цѧ , ведо́ми къ цр҃емъ , и҆ влⷣкамъ , и҆́мени мое̑го ради · Прилꙋчи́т же сѧ вамъ въ свѣдѣтельство · Положи́те ѹбо на срⷣцѣхъ ва́шихъ , не преже поѹчатисѧ ѿвѣщавати . а҆ꙁъ б҄о вамъ дамъ ѹста̀ и҆ премꙋ́дрость , е́йже не въꙁмо́гꙋтъ противитисѧ , и҆л҄и ѿвѣщати вс҄и противлѧ́ющеѝсѧ вамъ · Предани же бꙋ́дете и҆ роди́тели и҆ братїею̀ и҆ ро́домъ и҆ дрꙋ́гы , и҆ ѹмр҃твѧтъ ѿ васъ . и҆ бꙋ́дете ненави́дими ѿ всѣхъ и́мени мое̑го ради . и҆ власъ главы̀ ва́шеа̀ не поги́бнетъ . в трьпѣ́нїи҆̀ ва́шем̾ , стѧжи́те дш҃а ва́шѧ · Є҆гда же ѹѕрите ѻ҆бъстоиⷨ і҆ерⷵли́мъ во́и , тогда̀ раꙁꙋмѣ́ете ꙗ҆́ко прибли́жисѧ ꙁапꙋстѣ́нїе е҆мꙋ · Тогда сꙋщїи въ і҆ѹде́и , да бѣгают̾ в го́ры . і҆ и́же посредѣ е҆го , да и҆схо́дѧⷮ і҆ и́же въ странахъ , да не вхо́дѧтъ во́нь , ꙗ҆́ко дн҃їе ѿмщенїю сїи сꙋть , ꙗ҆ко и҆спо́лнитисѧ всемꙋ пи́саномꙋ · Горе же и҆мꙋщимъ въ ѹтробѣ , и҆ доѧ́щимъ в тыѝ дн҃и · Бꙋ́детъ б҄о бѣда̀ ве́лїа на ꙁемлѝ , и҆ гнѣвъ на́ людех̾ сихъ . и҆ па́дꙋтъ въ ѻ҆́стрїи меча , и҆ пленени бꙋдꙋтъ въ всѧ ꙗ҆́ѕы́кы , і҆ и҆ерⷵлимъ бꙋ́детъ попира́емъ ꙗ҆́ѕыкы . до́ндеже сконча́ютсѧ времена̀ ꙗ҆́ѕы́къ · И҆ бꙋ́дꙋтъ ѕна́менїѧ въ сл҃нци и҆ лꙋнѣ и҆ ѕвѣꙁдахъ , и҆ на ꙁеⷨлѝ тꙋга̀ ꙗ҆́ѕы́комъ , ѿ нечаа́ніа шꙋ́ма морскаго и҆ въꙁмꙋще́нїѧ , и҆ꙁдыха́ющем̾ чл҃комъ ѿ страха и҆ чаанїа грѧдꙋщихъ на вселеннꙋю · си́лы б҄о нбⷵъныа подви́гнꙋтсѧ · И҆ тогда ѹѕрѧть сн҃а члчⷵка грѧдꙋща на ѻ҆блацⷯѣ , съ си́лою и҆ сла́вою мно́гою · ꙁаⷱ‍҇ , р҃ꙁ · Начина́ющим же си́м бывати , въсъклони́тесѧ и҆ въꙁдви́гнѣте главы̀ ва́шѧ , ꙁане приближа́етсѧ и҆ꙁбавленїе ва́ше · И҆ рече при́тчꙋ и҆мъ . ви́дите смоко́вницꙋ , и҆ вс҄ѧ дре́ва , е҆гда прошибаю́тсѧ , оу́же ви́дѧще са́ми вѣ́сте , ꙗ҆́ко блиꙁъ жа́тва е҆сть . та́ко и҆ в҄ы , Є҆гда ѹꙁрите сїа быва́юща , вѣдите ꙗ҆́ко бли́ꙁъ е҆сть црⷵтвїе бж҃їе · а҆ми́нь гл҃ю ваⷨ , ꙗ҆ко не и́мать преитѝ роⷣ се́й , дондеже вс҄ѧ сїа бꙋ́дꙋтъ · Нб҃о и҆ ꙁемлѧ ми́мои҆́дет . а҆ словеса моѧ не и҆мꙋть преитѝ · Внемлѣте же себѣ , да не когда ѻ҆тѧгчѧ́ютъ срⷣцѧ вашѧ ѻ҆бьѧде́нїемъ и҆ пїа́нствомъ , и҆ печѧ́льми жите́йскыми , и҆ на́йдетъ на вы̀ внеꙁа́пꙋ дн҃ь то́и . ꙗ҆́ко сѣть б҄о прїидетъ на вс҄ѧ живꙋщаѧ на лици всеа̀ ꙁемлѧ̀ · Бди́те ѹбо на вѧко вре́мѧ молѧ́щесѧ , да сподо́битесѧ ѹбѣжати всѣхъ сиⷯ хотѧ́щиⷯ быти , и҆ ста́ти преⷣ сн҃омъ члчⷵкыⷨ · ꙁаⷱ‍҇ , р҃и · Бѣ же въ дн҃е в̾ цр҃кви ѹча̀ , нощїю же и҆сходѧ̀ въдворѧшесѧ в̾ го́рѣ нарица́емѣй е҆леѻ́нъ · И҆ вс҄и людїе и҆ꙁъ ѹтра прихождахꙋ к немꙋ в̾ цр҃ковъ , послꙋшати е҆го ·
Глⷡ‍҇а , к҃в · Приближаше же сѧ пра́ꙁникъ ѻ҆прѣ́снокъ , гл҃емыи па́сха · И҆ и҆скахꙋ а҆рхїере́е и҆ кни́жницы , како бышѧ ѹби́ли е҆го , боѧ́хꙋбосѧ людїи · Вниде же сатана̀ въ і҆оу́дꙋ , нарица́емаго скарїѻⷮ , сꙋщꙋ ѿ числа ѻ҆боюнадесѧте · И҆ шеⷣ гл҃а а҆рхїере́ѻⷨ и҆ вое̑во́даⷨ ка́ко е҆го предастъ иⷨ . и҆ въꙁрадовашасѧ , и҆ совѣща́ша е҆мꙋ сре́бреникы дати , і҆ и҆сповѣ́да . і҆ и҆скаше подо́бна вре́мени , да предастъ е҆го и҆́мъ беꙁ̾ наро́да · Прїде же дн҃ь ѻ҆прѣ́снокъ , вонь же под́обно б҄ѣ вре́мѧ жрѣти па́схꙋ · и҆ посла̀ петра і҆ и҆ѻа́нна , рекъ . шеⷣше ѹгото́ваите намъ па́схꙋ , да ꙗ҆́ми · ѻ҆на же реко́ста е҆мꙋ . гдѣ хо́щеши ѹгото́вае̑мъ; ѻ҆н же рече и҆́мъ . се въсходѧ́щема ва́ма въ́ граⷣ , срѧ́щетъ вы чл҃къ в̾ скꙋде́лъницѣ во́дꙋ носѧ̀ , по немъ и҆дѣта в̾ доⷨ вонже вхо́дитъ . и҆ рцѣта до́мꙋ влады́цѣ . гл҃етъ тебѣ ѹчитеⷧ‍҇ , гд҃ѣ е҆сть ѻ҆би́тель , и҆дѣже па́схꙋ съ ѹчн҃кы мои́ми снѣмъ; и҆ той ва́ма пока́жетъ го́рницꙋ ве́лїю по́стланꙋ , т҄ꙋ ѹгото́ваи́та · шеⷣша же ѻ҆брѣто́ста ꙗ҆́коже рече и́ма , и҆ ѹгото́васта па́схꙋ · И҆ е҆гда бысть часъ , въꙁлеже , и҆ ѻ҆́банадесѧте а҆пⷵла с ниⷨ . и҆ рече к нимъ , жела́нїемъ въжⷣелѣх̾ сїю па́схꙋ ꙗ҆́сти с̾ ва́ми , прежⷣе да́же не прїимꙋ мꙋ́къ . Гл҃ю б҄о вамъ , ꙗ҆́ко ѿсе́лѣ не и́мамъ ꙗ҆сти ѿ него , до́ндеже сконча́ютсѧ в̾ црⷵтвїи бж҃їи · И҆ прїи́мъ ча́шꙋ , хвалꙋ̀ въꙁдавъ рече . прїимѣте с҄е и҆ раꙁдѣли́те себѣ . гл҃ю б҄о вамъ , ꙗ҆́ко не и́мамъ пи́ти ѿ плода̀ ло́ꙁнаго , до́ндеже црⷵтвїе бж҃їе прїидетъ · И҆ прїи́мъ хлѣбъ , хвалꙋ въꙁдавъ преломѝ , и҆ дастъ имъ , гл҃ѧ . с҄е е҆сть тѣ́ло моѐ , е҆же ꙁа в҄ы дае́мо , с҄е твори́те в̾ мое въспомина́нїе · Та́кожде же и҆ ча́шꙋ по́ вечери гл҃ѧ . сїа ча́шѧ но́выи ꙁавѣтъ моею̀ кро́вїю , ꙗ҆́же ꙁа вы̀ проливаеⷮсѧ · ѻбаче с҄е рꙋка̀ предаю́щаго м҄ѧ , съ мно́ю е҆сть на трапе́ѕѣ · И҆ сн҃ь ѹбо члчⷵкїи и҆́детъ по реченномꙋ . ѻ҆баче го́ре чл҃кꙋ томꙋ , и҆мже предастъсѧ · И҆ тїи нача́шѧ и҆скати в себѣ , которыи ѹбо ѿ нихъ хотѧѝ с҄е сътвори́ти · Бы́сть же и҆ прѧ̀ в ниⷯ , кїи мни́тсѧ и҆хъ бы́ти бо́лїи · ѻ҆н же рече и҆мъ . цр҃їе ꙗ҆́ѕы́къ , госпоⷣствꙋютъ и҆мъ , и҆ ѻ҆блада́ющеѝ и́ми , бл҃годатели нарица́ютсѧ . вы же не тако . н҄о бо́лїи васъ , да бꙋ́детъ ꙗ҆́ко мнїи . и҆ ста́рѣѝ ꙗ҆́ко слꙋжаѝ . кто̀ б҄о бо́лїи , въꙁлежаѝ ли , и҆л҄и слꙋжаѝ не въꙁлежаѝ л҄и; а҆ꙁ же посредѣ ваⷵ е҆смь , ꙗ҆́ко слꙋжа́ѝ . вы же е҆сте пребы́вше со мн́ою в̾ напа́стехъ мои́хъ . и҆ а́ꙁъ ꙁавѣщава́ю вамъ , ꙗ҆́коже ꙁавѣща̀ мн҄ѣ ѿц҃ъ мой црⷵтво , да ꙗ҆сте и҆ пїете на трапе́ѕѣ моей в̾ црⷵтвїи мое́мъ , и҆ сѧ́дете на престо́лѣхъ , сꙋдѧ́ще ѻ҆бѣманадесѧте колѣнома і҆ил҃евома · Рече же г҃ь , си́моне си́моне , с҄е сатана̀ про́ситъ васъ , дабы̀ сѣѧ́лъ ꙗ҆́ко пшени́цꙋ . а҆ꙁ̾ же молихъсѧ ѻ҆ тебѣ , да не ѻ҆скꙋдѣеⷮ вѣра твоа . и҆ т҄ы нѣ́когда ѻ҆бра́щсѧ , ѹтвердѝ братїю твою · ѻ҆н же рече е҆мꙋ . г҃и с тобою готовъ е҆смь и҆ в темни́цꙋ и҆ в̾ смр҃ть и҆тѝ · ѻ҆́н же рече . гл҃ю т҄и пе́тре , не въꙁ̾гласиⷮ пѣтелъ днⷵе , до́ндеже , три кр́аты ѿвр́ъжешисѧ мене не вѣ́дѣти · И҆ рече и҆мъ , е҆гда послахъ в҄ы беꙁ̾ влагали́ща , и҆ бе́ꙁъ мѣха , и҆ беꙁ̾ сапогъ . е҆да чт҄о лишени бы́сте; ѻ҆ни́ же рѣша ничесоже . реⷱ‍҇ же иⷨ , н҄о нн҃ѣ и҆же и҆маⷮ влага́лище , да во́ꙁметъ , такожде же и҆ мѣхъ . а҆ и́же не и҆́мать , да продастъ ри́ꙁꙋ свою , и҆ кꙋпитъ ножъ . гл҃ю бо ваⷨ , ꙗ҆́ко е҆ще пи́саное с҄е подоба́етъ да сконча́етсѧ ѻ҆ мнѣ , е҆же и҆ съ беꙁако́нными вмѣни́сѧ . и҆бо е҆же ѻ҆ мнѣ кончи́нꙋ и҆́мать · ѻ҆ни́ же рѣшѧ . г҃и , с҄е ножа̀ ꙁд̑ѣ два̀ · ѻ҆н же рече и҆мъ , доволно е҆сть · ꙁаⷱ‍҇ , р҃ѳ · І иꙁ̾шедь и́де по ѻ҆бы́чаю в̾ го́рꙋ е҆леѻ́нъскꙋю , по не́м же и҆до́ша ѹчн҃цы е҆го · Быв же на мѣ́стѣ , рече и҆мъ . моли́тесѧ , да не вни́дете в напасть · И҆ самъ ѿстꙋпѝ ѿ нихъ ꙗ҆́ко вр́ъженїеⷨ ка́мени . и҆ покло́нь колѣ́нѣ , молѧ́шесѧ гл҃ѧ . ѿч҃е а҆ще во́лиши , ми́монести ча́шꙋ сїю ѿ менѐ · ѻ҆баче не моа̀ во́лѧ , н҄о твоа̀ да бꙋ́детъ · Ꙗ҆́ви́ же сѧ е҆мꙋ а҆гг҃лъ , с̾ нб҃се , ѹкрѣплѧ́а е҆го . и҆ бывъ в̾ по́двиѕѣ , прилѣжнѣе́ молѧ́шесѧ . бысть же потъ его ꙗ҆́ко ка́плѧ кро́ве ка́плющи на́ ꙁемлю . и҆ в̾ставъ ѿ моли́твы · и҆ пришеⷣ къ ѹчн҃комъ , ѻ҆брѣте и҆хъ спѧ́ща ѿ печали , и҆ рече и҆мъ , чт҄о спитѐ; в̾ста́вше моли́тесѧ , да не в̾ни́дете в̾ напасть · Є҆ще же е҆мꙋ гл҃ющꙋ , с҄е наро́дъ и҆ нарица́емыи И҆ѹда , е҆ді́нъ ѿ ѻ҆боюнадесѧте , и҆дѧше преⷣ ними , и҆ пристꙋпѝ къ і҆с҃ови цѣ́ловати е҆го . се бо б҄ѣ ꙁна́менїе далъ и҆мъ . е҆гоже а҆ще лобжꙋ̀ то́и еⷵ · И҆с҃ же рече е҆мꙋ . и҆оу́до , лобꙁа́нїемъ сн҃а члчⷵкаго предае́ши; видѣв̾ше же и҆же бѣхꙋ ѻ҆ немъ быва́емоѐ рѣшѧ емꙋ . г҃и , а҆ще ѹда́римъ ноже́мъ; и҆ ѹда́ри е҆ді́нъ нѣкїи ѿ нихъ а҆рхїере́ѻва раба̀ , и҆ ѹрѣꙁа е҆мꙋ ѹхо десно́е · ѿвѣща́в же і҆с҃ , рече , ѻста́вите до сего , И҆ коснꙋв̾ въ оу҆́хо е҆го , и҆сцѣлѝ е҆го · Рече же і҆с къ пришеⷣшиⷨ нань а҆рхїере́ѻⷨ , и҆ воево́дамъ цр҃ков̾нымъ , и҆ ста́рцемъ . ꙗ҆́ко на раꙁбо́йника ли и҆ꙁыдо́сте съ ѻ҆рꙋжїемъ и҆ дрекольми ꙗ҆́ти м҄ѧ . по всѧ̀ дн҃и с́ꙋщꙋ м҄и с ва́ми въ цр҃кви , не простросте рꙋкъ на мѧ . н҄о сѐ е҆сть ваша годи́на и ѻ́бласть те́мънаа · Є҆́мше́ же е҆го ведо́шѧ , и в̾ведоша е҆го въ дворъ а҆рхїере́ѻⷡ‍҇ · Пе́тръ же в̾ слⷣѣ и҆дѧше и҆ꙁда́лече · Въꙁ̾гнѣщшемъ же ѻ҆гнь посредѣ двора , и҆ вкꙋпѣ сѣдѧ́щимъ иⷨ , сѣдѧще петръ посредѣ и҆хъ · Ѹ҆ꙁрѣвши же е҆го рабы́ни нѣ́каѧ сѣдѧщ̾ при свѣтѣ , и҆ въꙁрѣвши нань рече . и҆ се́й с нимъ б҄ѣ · ѻ҆н̾ же ѿвр́ъжесѧ е҆го , гл҃ѧ же́но , не ꙁнаю е҆го · И҆ по ма́лѣ дрꙋгїи видѣвъ е҆го , рече́ . и҆ т҄ы ѿ нихъ е҆си · пе́тръ же рече , чл҃че нѣсмь · И мимошеⷣшꙋ ꙗ҆́ко часꙋ е҆ді́номꙋ , и҆нъ нѣкїи крѣплѧ́шесѧ гл҃ѧ . въи́стинꙋ и се́й с нимъ б҄ѣ , и҆бо галиле́анинъ е҆сть · Рече же пе́тръ , чл҃че , не вѣмъ е҆же гл҃еши · И҆ а́бїе е҆ще гл҃ющꙋ е҆мꙋ , въꙁ̾гласѝ пѣтелъ · И҆ ѻ҆бращъсѧ г҃ь въꙁрѣ на петра . и҆ помѧнꙋ̀ петръ сло́во гн҃е , ꙗ҆́коже рече е҆мꙋ , ꙗ҆́ко прежⷣе да́же пѣтелъ не въꙁ̾гласи́тъ , ѿвр́ъжешисѧ мене тр҄икраты . і҆ и҆ꙁшедъ во́нъ , пла́касѧ го́рко · И҆ мꙋжїе дръжа́щеѝ і҆с҃а  , рꙋга́хꙋсѧ е҆мꙋ бїю́ще . и҆ ꙁакры́вше е҆го , бїа́хꙋ е҆го по лицꙋ̀ , и҆ въпраша́хꙋ е҆го гл҃ще . прорци , кт҄о е҆сть ѹдареѝ т҄ѧ; і҆ и́на мно́га хꙋ́лѧще гл҃ахꙋ наⷩ‍҇ · И҆ ꙗ҆́ко бысть дн҃ь , събра́шасѧ ста́рцы люⷣстїи́ , и҆ а҆рхїере́е и҆ кни́жницы , и҆ ведо́шѧ е҆го на со́нмъ свой гл҃юще , а҆ще т҄ы е҆си х҃с; рцѝ намъ · Рече же иⷨ . а҆ще вамъ рекꙋ , не и҆мете вѣры . а҆ще же и҆ въпрошꙋ̀ в҄ы , не ѿвѣща́ете м҄и , ни ѿпꙋститѐ · ѿсе́лѣ  , бꙋ́дет̾ сн҃ъ чл҃ческыи сѣдѧи́ ѻ҆деснꙋю́ си́лы бж҃їа . Рѣшѧ же вс҄и , ты ли ѹбо е҆си сн҃ъ бж҃їи; ѻ҆́н же к нимъ рече , в҄ы гл҃ете , ꙗ҆́ко а҆ꙁъ е҆смъ · ѻ҆ни же рѣшѧ , чт҄о е҆ще требꙋ́емъ свѣдѣтельства; са́ми б҄о слы́шахомъ ѿ ѹстъ е҆го ·
Глⷡ‍҇а , к҃г · И въста́вше вс҄е мно́жество и҆хъ · ꙁаⷱ‍҇ , р҃і · Ведо́шѧ е҆го къ пилатꙋ · Нача́ша же нань ва́дити гл҃юще . сего̀ ѻ҆брѣто́хомъ раꙁ̾враща́юща ꙗ҆́ѕы́къ нашъ , и҆ въꙁбранѧ́юща кесаре́ви дань даа́ти , гл҃юща себе х҃а цр҃ѧ быти · Пилат же въпросѝ е҆го гл҃ѧ . ты̑ ли е҆си цр҃ь и҆ѹде́ѻⷨ; ѻ҆́н же ѿвѣщавъ рече е҆мꙋ , т҄ы гл҃еши · Пила́т же рече къ а҆рхїере́ѻⷨ и҆ наро́дꙋ . никое́а же ѻ҆брѣтаю вины̀ в̾ чл҃цѣ семъ · ѻ҆ни же крѣплѧ́хꙋсѧ гл҃юще , ꙗ҆́ко раꙁ̾враща́етъ лю́ди , ѹча по все́й и҆ѹде́и · наченъ ѿ галиле́а , до ꙁдѣ · Пила́т же слы́шавъ галиле́ю , въпросѝ , а҆ще чл҃къ галиле́анинъ е҆сть . раꙁꙋмѣвъ ꙗ҆́ко ѿ ѻ́бласти и҆́родовы е҆сть , посла̀ е҆го къ и́родꙋ , сꙋщꙋ и҆ томꙋ въ і҆ерⷵли́мѣ в тыѝ дн҃и · И҆́род же видѣвъ і҆са , радъ бысть ѕѣло . бѣ б҄о жела́а ѿ мно́га вре́мене ви́дѣти е҆го , ꙁане слы́шаше мно́га ѻ҆ немъ , и҆ надѣ́ашесѧ ꙁнаменїе н́ѣкое ви́дѣти ѿ него быва́емо . въпраша́ше же е҆го словесы̀ мно́гы , ѻ҆́нъ же ничесоже ѿвѣщава́ше е҆мꙋ · Стоа́хꙋ же а҆рхїере́е и҆ кни́жницы прилѣжно ва́дѧще нань · Ѹ҆кори́в же е҆го и҆́родъ с во́ѝ свои́ми , и҆ порꙋга́всѧ , ѻ҆бл́ък̾ е҆го в ри́ꙁꙋ свѣтлꙋ , въꙁ̾врати е҆го к̾ пила́тꙋ · Бы́ста же с҄и дрꙋ́га и҆́роⷣ же и҆ пила́тъ в̾ то́й дн҃ь съ собо́ю , прежⷣе б҄о бѣста вра́ждꙋ и҆мꙋща междꙋ собо́ю · Пила́т же съꙁва̀ а҆рхїере́ѧ и҆ кнѧ́ѕѧ и҆ люди , рече к нимъ . приведо́сте м҄и чл҃ка сего , ꙗ҆ко раꙁ̾враща́юща люди . и҆ с҄е а҆ꙁъ пред вами и҆стѧꙁавъ , ни е҆ді́ноа ѻ҆брѣта́ю в̾ чл҃цѣ сем̾ вины̀ , ꙗ҆же на́нь ва́дите . н҄о ни и҆́родъ . посла́хъ б҄о е҆го к немꙋ , и҆ с҄е ничтоже смр҃ти досто́йно сътворе́но е҆сть ѻ҆ неⷨ · Покаꙁавъ ѹбо е҆го ѿпꙋщꙋ · Нꙋждꙋ же и҆мѧ́ше на всѧ̀ пра́ꙁникы ѿпꙋщати и҆мъ е҆ді́ного · Въꙁъпи́шѧ же вс҄и наро́ди , гл҃юще . воꙁмѝ сего , ѿпꙋсти же намъ вара́в̾вꙋ . и҆же б҄ѣ ꙁа нѣкꙋю крамолꙋ бы́вшꙋю въ́ градѣ и҆ ѹбїиство , в̾ве́рженъ в темни́цꙋ · Па́ки же пилатъ въꙁ̾гласѝ хотѧ ѿпꙋстити і҆с҃а · ѻ҆ни же въꙁ̾глашѧ́хꙋ гл҃юще , распнѝ распнѝ е҆го · ѻ҆́нъ же третицею рече к ни́мъ , что̀ б҄о ꙁл҄о сътвори се́й; ничесоже досто́йна смр҃ти ѻ҆брѣтохъ ѻ҆ немъ . покаꙁа́въ ѹбо е҆го ѿпꙋщꙋ · ѻ҆ни же прилежа́хꙋ гла́сы вели́кими , просѧ́ще е҆го на распѧ́тїе . и҆ ѹстоа́хꙋ гла́си иⷯ , и҆ а҆рхїере́йстїи · Пила́т же посꙋди быти проше́нїю и҆хъ . ѿпꙋсти же и҆же ꙁа крамолꙋ и҆ ѹбїиство всажⷣе́наго в темни́цꙋ , е҆гоже прошѧ́хꙋ , і҆са же предав̾ воли и҆х̾ . и҆ ꙗ҆ко поведо́ша е҆го , емше си́мона нѣ́кое̑го кирине́а грѧдꙋща с̾ села̀ , въꙁложишѧ нань крⷵтъ носи́ти по і҆с҃ѣ · И҆дѧ́ше же в̾ слѣдъ е҆го нароⷣ мно́гъ людїи , и҆ жены̀ , ꙗ҆́же и҆ пла́кахꙋсѧ и҆ рыда́хꙋ е҆го · ѻ҆бращь же сѧ к нимъ і҆с҃ , рече . дщерѧ і҆ерⷵли́мъскы , не пла́чите ѻ҆ мнѣ , ѻ҆баче себе пла́чите , и҆ чѧдъ ва́шихъ . ꙗ҆́ко с҄е дн҃їе́ грѧ́дꙋт̾ , в нѧ́же рекꙋт̾ . блаже́ны непло́ды , и҆ ѹтро́бы ꙗ҆́же не родишѧ , и҆ съсцѝ , и҆же не дои́шѧ · тогда на́чнꙋтъ гл҃ати горамъ , падѣте на́ ны . и҆ хлъмо́мъ , покры́ите н҄ы . ꙁане а҆ще в сꙋ́ровѣ дре́вѣ сїа творѧтъ , в сꙋ́сѣ что̀ б́ꙋдетъ; ꙁаⷱ‍҇ , р҃аі · Ведѧ́хꙋ же і҆ и́на дв҄а ѕлодѣѧ́ с ни́мъ ѹби́ти . и҆ е҆гда прїидо́ша на мѣсто , нарица́емое ло́бное , т҄ꙋ распѧ́шѧ е҆го , и҆ ꙁлодѣѧ́ . ѻ҆́вого ѹбо ѻ҆дес́нꙋю , а҆ дрꙋга́го ѻ҆шꙋю · И҆с҃ же гл҃аше , ѻч҃е ѿпꙋстѝ и҆мъ , не вѣдѧтъ б҄о что̀ творѧтъ · Раꙁдѣлѧ́ющеѝ же риѕы е҆го , мета́хꙋ жр́ебїа . и҆ стоѧ́хꙋ лю́дїе ꙁрѧще · Рꙋгахꙋ же сѧ и҆ кн҃ѕи с ни́ми гл҃юще , и҆ныѧ сп҃сѐ , да сп҃се́тъ и҆ себѐ . а҆ще то́й е҆сть х҃с бж҃їи и҆ꙁ̾бра́нныи · Рꙋга́хꙋ же сѧ е҆мꙋ и҆ во́ини пристꙋпа́юще , и҆ ѻ҆цеⷮ придѣюще е҆мꙋ , и҆ гл҃ахꙋ . а҆ще ты е҆си цр҃ь и҆ѹде́йскъ , сп҃си́сѧ самъ · Бѣ же и҆ написа́нїе напи́сано над ни́мъ , пи́смены е҆́ллин̾скыми , и҆ ри́м̾скыми , и҆ е҆вре́йскыми . се́й е҆сть цр҃ь и҆ѹде́йскъ · Є҆ді́н же ѿ ѻ҆бѣше́ною ѕлодѣ́ю хꙋлѧ́ше е҆го , гл҃ѧ . а҆ще т҄ы е҆си х҃с , сп҃си себе и҆ на́ю · ѿвѣща́в же дрꙋгїи , прѣща́ше е҆мꙋ , гл҃ѧ . ни ли т҄ы бои́шисѧ б҃а , ꙗ҆́ко в̾ то́мже ѻ҆сꙋженъ е҆си; и҆ м҄ы ѹбо въ пра́вдꙋ . досто́йнаѧ б҄о по дѣло́мъ на́ю въспрїе́млевѣ , се́й же ни е҆ді́ного ꙁл҄а сътворѝ · и҆ гл҃аше і҆с҃ови . помѧнѝ м҄ѧ г҃и , е҆гда прїидеши въ црⷵтвїи с҄и · И҆ рече е҆мꙋ і҆с҃ . а҆ми́нь гл҃ю тебѣ , днⷵе со мно́ю бꙋ́деши в раѝ · Бѣ же часъ ꙗ҆́ко шестыи , и҆ тм҄а бысть по все́й ꙁемлѝ , до часа̀ девѧ́таго . и҆ помр́ьче сл҃нце , и҆ ꙁавѣса цр҃ко́внаа раⷥдра́сѧ посредѣ · И҆ въꙁ̾глашь гла́соⷨ ве́лїем̾ і҆с҃ , рече . ѿч҃е , в рꙋцѣ твоѝ предаю дх҃ъ мой , и҆ сїа рекъ , и҆ꙁ̾дъше · Видѣв же со́тникъ бы́вшее , просла́ви б҃а гл҃ѧ . въи́стинꙋ чл҃к̾ се́й пра́веденъ б҄ѣ · И҆ вс҄и пришеⷣшеѝ наро́ди на поꙁо́ръ се́й , ви́дѧще быва́ющаѧ , бїю́ще пр́ъси своа , въꙁ̾враща́хꙋсѧ · Стоѧ́хꙋ же вс҄и ѕна́емїи е҆го и҆ꙁдале́че , и҆ жены̀ спослѣдъствова́въшаѧ е҆мꙋ ѿ галиле́а , ꙁрѧ́ще сихъ · И҆ се мꙋжъ , и҆́менемъ и҆ѻ́сифъ , совѣтникъ сы́й , мꙋжъ бл҃гъ и҆ пра́ведеⷩ‍҇ , се́й не б҄ѣ пристаⷧ‍҇ совѣтꙋ и҆ дѣ́лꙋ иⷯ , ѿ а҆римаѳе́а гра́да и҆ѹде́йска , и҆же ча́ѧше и҆ то́й црⷵтвїа бж҃їа . се́й пристꙋ́пль к пила́тꙋ просѝ тѣло і҆с҃ово . и҆ сне́мъ е҆̀ ѻ҆бвитъ плащаницею , и҆ положи е҆̀ въ́ ѓробѣ и҆ꙁ̾сѣченѣ , в немъже не бѣ никтоже нико́гдаже положеⷩ‍҇ · И҆ дн҃ь б҄ѣ пѧто́къ , и҆ сꙋбо́та свита́ше . въ слⷣѣ же шеⷣшаѧ жены̀ , ꙗ҆́же бѣхꙋ пришли с нимъ ѿ галиле́а , видѣшѧ гробъ , и҆ ꙗ҆́ко положено бысть тѣло е҆го · Въꙁ̾вращьше же сѧ ѹгото́ваша а҆рома́ты и҆ мѷро , и҆ в сꙋбо́тꙋ ѹбо ѹмлъча́шѧ по́ ꙁаповѣди ·
Глⷡ‍҇а , к҃д · ꙁаⷱ‍҇ , рв҃і · Въ еді́нꙋ же ѿ сꙋботъ , ѕѣло̀ ра́но , прїидо́шѧ на́ гробъ · носѧ́ще ꙗ҆́же ѹгото́ваша а҆рома́ты · И҆ дрꙋгыа с ни́ми . ѻ҆брѣтошѧ же ка́мень ѿвале́нъ ѿ гроба . и҆ вшеⷣше не ѻ҆брѣто́ша телесе г҃а і҆с҃а · И҆ бысть недомыслѧщимсѧ и҆мъ ѻ҆ семъ · И҆ с҄е мꙋж́а дв҄а ста́ста в нихъ , в ри́ꙁахъ бли́щащиⷯсѧ · Пристра́шнамъ же бы́вшамъ и҆мъ , и҆ покло́ншимъ лицѧ̀ на́ ꙁеⷨлю . реко́ста к ни́мъ · Чт҄о и҆́щете жива́го с мр҃твыми; нѣсть ꙁд̑ѣ , н҄о въста . помѧнѣте ꙗ҆́коже гл҃а вамъ е҆щѐ сыѝ в галиле́ѝ , гл҃ѧ . ꙗ҆́ко подоба́ет̾ сн҃ꙋ чл҃чьскомꙋ пре́данꙋ бы́ти . в рꙋцѣ чл҃къ грѣш́ник̾ , и҆ про́пѧтꙋ бы́ти , и҆ тре́тїи дн҃ь въскрⷵнꙋти . и҆ помѧнꙋшѧ гл҃ы е҆го · И҆ въꙁвра́щшесѧ ѿ гроба , въꙁвѣсти́шѧ вс҄ѧ сїа е҆ді́номꙋнадесѧте , и҆ всѣмъ про́чиⷨ · Бѣша же магдалы́ни ма́рїа , и҆ і҆ѻа́нна , и҆ ма́рїа і҆а́ковлѧ , и҆ про́чаѧ с ни́ми , ꙗ҆́же гл҃ахꙋ къ а҆пⷵломъ сїа . и҆ ꙗ҆́ви́шасѧ преⷣ ни́ми ꙗ҆́ко лж̑а гл҃и и҆хъ , и҆ не вѣр́овахꙋ имъ · ꙁаⷱ‍҇ , рг҃і · Петръ же въста́въ течѐ къ́ гробꙋ . и҆ прини́кь , видѣ ри́ꙁы е҆ді́ны лежа́ща . ѿи́де в себѣ дивѧсѧ бы́вшемꙋ . И҆ с҄е дв҄а ѿ ниⷯ бѣ́ста и҆дꙋщ́ѧ в то́иже дн҃ь , в̾ ве́сь , ѿстоа́щꙋ стадїи шестьдесѧⷮ ѿ і҆е̑рⷵли́ма , е҆иже и҆м́ѧ е҆ммаѹсъ . и҆ т҄а бесѣ́доваста к себѣ ѻ҆ всѣхъ сихъ приклю́чшихсѧ . и҆ бысть бесѣд́ꙋющема и҆́ма и҆ съвопрашаю̑щимасѧ · И҆ саⷨ і҆с҃ прибли́жисѧ и҆дѧ́ше с ни́ма , ѻ҆́чиⷤ‍ⷷ ею̀ дръжа́стасѧ да е҆го не поꙁна́ета . реⷱ‍҇ же к ни́ма . чт҄о сꙋть словеса̀ сїа , ѻ҆ ниⷯже стѧꙁаетасѧ к себѣ и҆дꙋща , и҆ е́ста дрѧⷯл́а; ѿвѣща́в же е҆діⷩ‍҇ , е҆мⷤ‍ⷷꙋ и҆́мѧ клеѻ҆́па , речѐ к немꙋ̀ . т҄ы ли е҆діⷩ‍҇ прише́леⷰ‍҇ е҆си въ е҆рⷵлиⷨ , и҆ не ѹвѣ́дѣ бы́вшиⷯ в неⷨ въ́ дн҃и сїа; и҆ реⷱ‍҇ и҆́ма . кыиⷯ; ѻ҆на же рѣ́ста е҆мꙋ , ꙗ҆́же ѻ҆ і҆с҃ѣ наꙁарѧни́нѣ , и҆же бысть мꙋж́ъ пррⷪ‍҇къ , си́ленъ дѣ́ломъ и҆ сло́вомъ , преⷣ бг҃омъ , и҆ всѣ́ми люⷣми · Ка́ко преда́шѧ е҆го а҆рхїе̑ре́е и҆ кнѧ́ѕи на́ши на ѻ҆сꙋжденїе сме́рти , и҆ распѧ́ша е҆го · Мы̑ же надѣа́хомсѧ , ꙗ҆́ко се́и е҆сть хотѧ̀ и҆ꙁба́вити і҆ил҃ѧ · Но̑ и҆ наⷣ всѣ́ми си́ми , тре́тїи с҄е дн҃ь и҆́мать днесь , ѿнелиже сїа бы́ша · Но̑ и҆ жены̀ нѣ́кыѧ ѿ наⷵ ѹжаси́шѧ н҄ы , бы́вшаѧ̀ ра́но оу҆́ гроба , и҆ не ѻ҆брѣтше телесѐ , е҆го , прїидо́шѧ гл҃юще . и҆ ꙗ҆́вле́нїе а҆гг҃лъ видѣвша , и҆же гл҃ютъ е҆го жи́ва . и҆ і҆до́ша нѣ́цїи ѿ насъ къ́ гробꙋ , и҆ ѻ҆брѣто́ша та́ко , ꙗ҆́коже и҆ жены̀ рѣшѧ , самого же не видѣш́ѧ . и҆ то́й рече к ни́мъ: ѠѼ несмы́сленаѧ , и҆ коснаѧ̀ срⷣцемъ , е҆же вѣ́ровати ѻ҆ всѣхъ , ꙗ҆́же гл҃ашѧ проро́цы · не сїа ли подоба́ше пострадати х҃ꙋ , и҆ вни́ти въ сла́вꙋ свою; и҆ наче́нъ ѿ моѷсе́а , и҆ ѿ всѣхъ пррⷪ‍҇къ , скаꙁаа́ше и҆́ма , ѿ всѣхъ писа́нїи ꙗ҆́же ѻ҆ не́мъ . и҆ приближишѧсѧ в̾ ве́сь , в нюже и҆дѧ́ста . и҆ то́и творѧ́шесѧ далеча́ише и҆ти . и҆ нꙋ́жаста е҆го гл҃юще . ѻ҆блѧ́ꙁи с на́ма . ꙗ҆́ко к ве́черꙋ е҆сть , и҆ приклони́лсѧ е҆сть дн҃ь . и҆ въни́де с ни́ма ѻ҆блежти . и҆ бы́сть ꙗ҆́ко въꙁлеже́ с ни́ма . прїиⷨ хлѣбъ , блⷵви , и҆ преломи́въ даѧ́ше и҆́ма · ѻ҆нѣ́ма же ѿвръꙁо́стасѧ ѻ҆́чи , и҆ поꙁна́ста е҆го . и҆ то́й неви́димъ бысть и́ма . и҆ реко́ста к себѣ , не срⷣце ли на́ю горѧ б҄ѣ в на́ю . е҆гⷣа гл҃аше на́ма на пꙋтѝ , и҆ ꙗ҆́ко ска́ꙁоваше на́ма писа́нїа; и҆ въста́вшѧ в то́и часъ , въꙁврати́стасѧ въ і҆е̑рⷵли́мъ . и҆ ѻ҆брѣто́ста съвокꙋ́плены е҆ді́ногона́десѧте , и҆ и҆же бѧ́хꙋ с ни́ми . гл҃ющихъ , ꙗ҆ко въи҆́стиннꙋ въста̀ г҃ь , и҆ ꙗ҆висѧ сѷмонꙋ . и҆ т҄а повѣ́даста ꙗ҆́же бы́ша на пꙋтѝ , и҆ ꙗ҆́ко поꙁна́сѧ и҆́ма въ преломленїи хлѣба · ꙁаⷱ‍҇ , рд҃і · Сіа же и҆мъ гл҃ющемъ , самъ і҆с҃ ста̀ посредѣ и҆хъ , и҆ гл҃а и҆мъ , ми́ръ ваⷨ · ѹбоѧ́вше же сѧ и҆ пристра́шни бы́вше , мнѧ́хꙋ дх҃ъ ви́дѧще · И҆ рече и҆мъ , чт҄о смꙋще́ни е҆сте , и҆ почто̀ помышле́нїа вхо́дѧтъ в̾ срⷣцѧ ва́шѧ; Ви́дите рꙋцѣ моѝ и҆ но́ѕѣ моѝ , ꙗ҆ко самъ а҆́ꙁъ е҆́смь . ѻ҆сѧжи́те м҄ѧ и҆ ви́дите , ꙗ҆́ко дх҃ъ пло́ти и҆ кости не и́мать , ꙗ҆́коже менѐ ви́дите и҆мꙋща · И҆ с҄е рекъ , покаꙁа̀ и҆мъ рꙋцѣ и҆ но́ѕѣ · е҆ще же невѣрꙋю́щемъ и҆мъ , ѿ ра́дости и҆ чюдѧ́щемсѧ , рече иⷨ и҆́мате ли чт҄о снѣ́дно ꙁд̑ѣ . ѻ҆ни же да́шѧ е҆мꙋ̀ ры́бы печены ча́сть , и҆ ѿ пчелъ сот̾ . и҆ вꙁемъ преⷣ ни́ми ꙗ҆́сть · Рече же иⷨ . с҄и сꙋтъ словеса̀  , ꙗ҆́же гл҃ахъ вамъ е҆ще сыи с ва́ми . ꙗ҆́ко подобаетъ скон̾ча́тисѧ всѣмъ напи́санымъ , в ꙁако́нѣ моѷсе́ѻ҆вѣ , и҆ пррⷪ‍҇цѣхъ , и҆ ѱалмⷯѣ ѻ҆ мнѣ · Тогда̀ ѿврьꙁе иⷨ , ѹмъ , раꙁꙋмѣти писа́нїа . и҆ рече и҆мъ . ꙗ҆́ко та́ко пи́сано е҆сть . и та́ко подоба́ше пострада́ти х҃ꙋ . и҆ въскрⷵнꙋти ѿ мр҃твыхъ тре́тїи дн҃ь . и҆ пропов́ѣдатисѧ въ и҆мѧ е҆го покаа́нїю . и҆ ѿпꙋщенїю грѣхомъ , въ всѣхъ ꙗ҆́ꙁы́цеⷯ , наче́нше ѿ ие̑рⷵли́ма . вы же е҆сте свѣдѣтелїе симъ И҆ с҄е а҆ꙁъ послю̀ ѻ҆бѣтованїе ѿц҃а мое̑го на в҄ы . вы же сѧ́дѣте въ́ градѣ і҆ерⷵли́м̾стѣ , до́ндеже ѻ҆бле́четесѧ си́лою свы́ше · И҆ꙁвеⷣ же и҆хъ во́нъ , до виѳанїа . и҆ въꙁ̾двигъ рꙋцѣ своѝ , блⷵви и҆хъ . и҆ бысть е҆гда блⷵвѧше и҆хъ , ѿстꙋпѝ ѿ ниⷯ , и҆ въꙁноша́шесѧ на́ нб҃о . и҆ тїи поклониⷡ‍҇шѧсѧ е҆мꙋ , и҆ въꙁ̾врати́шѧсѧ въ і҆е̑рⷵли́мъ с ра́достїю вели́кою . и҆ бѣхꙋ вынꙋ в̾ цр҃кви , хвалѧ́ще и҆ блⷵвѧ́ще бг҃а . а҆ми́нь ·
Є҆́же ѿ лꙋки ст҃аго е҆ѵⷢ‍҇листа , и҆́мать в себѣ , к҃д , Глⷡ‍҇а , а҆ ꙁачалъ цр҃ковныхъ , рд҃і ·
