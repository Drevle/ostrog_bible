ПЄР҃ВЫЍ КНИ́ГИ МОИСИ҆ѠВЫ БЫТИ҆Ꙗ
Глⷡ‍҇а , а҃ · Иско́ни сътворѝ б҃ъ нб҃о и҆ ꙁе́млю . ꙁемлѧ́ же б҄ѣ неви́дима и҆ неѹ҆краше́на . и҆ тма̀ ве́рхꙋ беꙁ̾дны . И҆ дх҃ъ бж҃їи ноша́шесѧ ве́рхꙋ воды̀ . и҆ ре꙽ бъ , да бꙋ́детъ свѣтъ , и҆ бы́сть свѣтъ · И҆ ви́дѣ б҃ъ свѣтъ ꙗ҆ко добро̀ · И҆ раꙁлꙋчѝ б҃ъ ме́ждꙋ свѣтом̾ и҆ ме́ждꙋ тмо́ю · И҆ наречѐ б҃ъ свѣт̾ дн҃ь , а҆ тмꙋ̀ наречѐ но́щъ , и҆ бы́сть ве́черъ и҆ бы́сть ѹ҆́тро дн҃ь е҆ді́нъ · И҆ ре́че б҃ъ да бꙋдетъ тве́рдь посред̀ѣ воды̀ , и҆ бꙋдетъ раꙁлꙋча́ѧ посредѣ воды̀ и҆ воды̀ , и҆ бысть та́ко · И҆ сътворѝ б҃ъ тве́рдь . и҆ раꙁлꙋчѝ б҃ъ м́еждꙋ водо́ю , ꙗ҆́же б҄ѣ поⷣ тве́рдїю . и҆ посредѣ воды̀ , ꙗ҆́же б҄ѣ наⷣ тве́рдїю . и҆ наречѐ б҃ъ тве́рдь н҃бо . и҆ ви́дѣ б҃ъ ꙗ҆ко добро̀ . и҆ бы́сть ве́черъ , и҆ бысть ѹ҆́тро дн҃ь вторый · И҆ ре́че б҃ъ , да събере́тсѧ вода̀ ꙗ҆́же поⷣ нб҃семъ , въ совокꙋпле́нїе е҆ді́но . и҆ да ꙗ҆́ви́тсѧ сꙋша , и҆ бысть та́ко · И҆ събра́сѧ вода̀ ꙗ҆́же поⷣ нб҃семъ въ со́нмы своѧ̀ , і҆ ꙗ҆́ви́сѧ сꙋша · И҆ наречѐ б҃ъ сꙋшꙋ ꙁе́млю , а҆ соста́вы водны́ѧ наречѐ мо́ре и҆ ви́дѣ б҃ъ ꙗ҆́ко добро̀ · И҆ рече б҃ъ , да прорасти́тъ ꙁемлѧ̀ бы́лїе травно́е , сѣю́ще сѣмѧ по ро́дꙋ и҆ по подобїю , и҆ древо плодови́то творѧ́щее пло́дъ , е҆мꙋже сѣмѧ е҆го въ немъ по ро́дꙋ на ꙁемлѝ , и҆ бы́сть та́ко · И҆ и҆ꙁнесѐ ꙁемлѧ̀ былїе травно́е , сѣю́ще сѣмѧ по ро́дꙋ и҆ по подо́бїю и҆ дре́во плодови́то творѧ́щее плодъ , е҆мꙋже сѣмѧ е҆го въ не́мъ по ро́дꙋ на ꙁемлѝ , и҆ ви́дѣ б҃ъ ꙗ҆ко добро̀ . и҆ бы́сть ве́черъ и҆ бысть ѹ҆́тро дн҃ь тре́тїи · И҆ рече б҃ъ , да бꙋдꙋтъ свѣти́ла на тве́рди нбⷵнѣи , ѻ҆свѣща́ти ꙁе́млю , и раꙁлꙋча́ти ме́ждꙋ дн҃емъ и ме́ждꙋ но́щїю · И҆ да бꙋдꙋтъ въ ꙁна́менїѧ и҆ въ времена̀ , и҆ въ дн҃и и҆ въ лѣта · И҆ да бꙋдꙋтъ въ просвѣще́нїе на тве́рди нбⷵнѣи , ꙗ҆ко свѣти́ти по ꙁеⷨлѝ и҆ бысть та́ко · И҆ сътворѝ б҃ъ дв҄ѣ свѣти́лѣ вели́цѣ свѣти́ло вели́кое , въ нача́токъ дн҃и . свѣти́ло же ме́нъшее , въ нача́токъ но́щи и҆ ѕвѣꙁды . И҆ поста́ви и҆х̾ б҃ъ на тве́рди нбⷵнѣи , ꙗ҆́ко свѣти́ти по ꙁемлѝ , и҆ владѣти дн҃ем̾ и҆ но́щїю · И҆ раꙁлꙋча́ти ме́жⷣꙋ свѣтоⷨ и҆ межⷣꙋ тмо́ю · И҆ ви́дѣ б҃ъ ꙗ҆́ко добро̀ , и҆ бысть ве́черъ , и҆ бысть ѹ҆́тро дн҃ь четве́ртыи · И҆ ре́че б҃ъ , да и҆ꙁведꙋтъ во́ды , га́ды дш҃ъ живы́хъ , и҆ пти́цы лѣта́юща на ꙁемлѝ по тве́рди нбⷵнѣи , и҆ бы́сть та́ко · И҆ сътворѝ б҃ъ ки́ты вели́кїа , и҆ всѧ́кꙋ дш҃ꙋ живо́тныⷯ гаⷣ . ꙗ҆́же и҆ꙁведоша во́ды по ро́дꙋ и҆хъ , и҆ всѧ́кꙋ пти́цꙋ перна́тꙋ по ро́дꙋ · И҆ ви́дѣ б҃ъ ꙗ҆́ко добро̀ · И҆ блⷵви ѧ҆̀ б҃ъ гл҃ѧ , расти́тесѧ и҆ множи́тесѧ , и҆ напо́лните во́ды ꙗ҆́же въ мо́рѣхъ , и҆ пти́цы да ѹ҆мно́жатсѧ на ꙁемлѝ · И҆ бысть ве́черъ и҆ бысть ѹ҆́тро дн҃ь пѧ́тыи · И҆ ре́че б҃ъ , да и҆ꙁведеⷮ ꙁемлѧ̀ дш҃ꙋ жи́вꙋ по ро́дꙋ , четвероно́га и҆ га́ды , и҆ ѕвѣрѧ ꙁемлѝ по ро́дꙋ . и҆ бы́сть та́ко , и҆ сътворѝ б҃ъ , ѕвѣ́рѧ ꙁе́мныа по ро́дꙋ и҆ ско́ты по ро́дꙋ и҆хъ , и҆ вс҄ѧ га́ды ꙁемлѝ по ро́дꙋ иⷯ · И҆ ви́дѣ б҃ъ ꙗ҆ко добро̀ И҆ рече б҃ъ , сътвори́мъ чл҃ка по ѻ҆́браꙁꙋ на́шемꙋ , и҆ по подо́бїю · И҆ да ѻ҆блада́етъ ры́бами мор̾ски́ми , и҆ пти́цами нбⷵными , и҆ ѕвѣ́рми и҆ ско́ты , и҆ все́ю ꙁемле́ю , и҆ всѣми га́ды пресмыка́ющимисѧ по ꙁемлѝ . И сътворѝ б҃ъ чл҃ка · По ѻ҆́браꙁꙋ бж҃їю сътворѝ е҆го · Мꙋжа и҆ женꙋ сътворѝ и҆х̾ · И҆ блⷵви иⷯ б҃ъ гл҃ѧ , расти́тесѧ и множи́тесѧ и҆ напо́лните ꙁе́млю , и҆ ѻ҆блада́ите е́ю · И҆ ѻ҆блада́ите ры́бами мор̾ски́ми и҆ ѕвѣ́рми и҆ пти́цами нбⷵными , и҆ всѣми ско́ты , и҆ все́ю ꙁемле́ю , и҆ всѣми га́ды пресыка́ющимисѧ по ꙁемлѝ · И҆ реⷱ‍҇ б҃ъ , с҄е да́хъ ва́мъ всѧ́кꙋ травꙋ̀ сѣмен̾нꙋю сѣю̑ще сѣмѧ и҆же е҆сть ве́рхꙋ ꙁемлѧ̀ всеѧ̀ · И҆ всѧ́ко дре́во и҆же и҆́мать в себѣ плⷣо сѣмене сѣменна , ва́мъ бꙋдетъ въ снѣдь · И҆ всѣмъ ѕвѣремъ ꙁем̾ныⷨ , и҆ всѣмъ пти́цам̾ нбⷵнымъ , и҆ всѧ́комꙋ га́дꙋ пресмыка́ю̑щемꙋсѧ по ꙁемлѝ , и҆́же и҆́мать в себѣ дш҃ꙋ живо́тнꙋ , и҆ всѧ́кꙋ травꙋ̀ ꙁеле́нꙋ въ снѣдь , и҆ бысть та́ко · И҆ ви́дѣ б҃ъ всѧ̀ е҆ли́ка сътворѝ , и҆ с҄е добра̀ ѕѣло · И҆ бысть вечеръ , и҆ быⷵ ѹ҆тро дн҃ь шесты́и ·
Глⷡ‍҇а , в҃ · И съверши́шасѧ нб҃о и҆ ꙁемлѧ̀ , и҆ вс҄е ѹ҆краше́нїе и҆хъ . и съвершѝ б҃ъ въ дн҃ь шесты́и дѣ́ла своѧ̀ ꙗ҆́же сътворѝ · И҆ препочѝ въ дн҃ь седмы́и ѿ всѣхъ дѣлъ своиⷯ , и҆́хже сътворѝ И҆ блⷵви б҃ъ , дн҃ь седмы́и , и҆ ѻ҆ст҃и его , ꙗ҆ко въ то́и почѝ ѿ всѣ́х дѣлъ свои̑хъ , и҆́хже нача́тъ б҃ъ твори́ти · Сїѧ кни́га бы́тїю нб҃си же и҆ ꙁемлѝ · Є҆гда̀ бы́сть , въ́ньже дн҃ь сътворѝ г҃ь б҃ъ нб҃о и҆ ꙁе́млю , и҆всѧ́к҆́ ꙁла́къ се́лныи пре́жⷣе да́же бы́ти на ꙁемлѝ , и҆ всѧ́кꙋ травꙋ̀ се́льнꙋ пре́жде да́же проꙁѧ́бнꙋти · Ни б҄о ѻ҆дождѝ б҃ъ на́ ꙁемлю , и҆ чл҃къ не бѧ́ше дѣ́лати ю҆̀ · И҆сто́чникъ же и҆схожⷣа́ше и҆ꙁъ ꙁемлѧ̀ , и҆ напаѧ́ше вс҄е лицѐ ꙁемлѝ · И҆ съꙁда̀ б҃ъ чл҃ка , пе́рсть въꙁе́м̾ ѿ ꙁемлѧ̀ , и҆ въдꙋ́нꙋ въ лицѐ е҆го дыха́нїе жи́ꙁни , и҆ бы́сть чл҃къ въ дш҃ꙋ жи́вꙋ · И҆ насадѝ б҃ъ ра́и на восто́цѣхъ въ е҆де́мѣ , и҆ въведѐ т҄ꙋ чл҃ка е҆гоже съꙁда̀ · И҆ проꙁѧ́бе . б҃ъ е҆щѐ ѿ ꙁемлѧ̀ всѧ́ко дре́во , кра́сно въ видѣнїе , и҆ добро̀ въ снѣ́дь · И҆ дре́во жи́ꙁни посредѣ ра́ѧ . и҆ дре́во е҆же вѣдѣти раꙁꙋ́мно добрꙋ̀ и҆ лꙋка́вꙋ Рѣка́ же и҆схо́дитъ и҆ꙁъ е҆де́ма напаѧ́ти ра́и · Та́мо раꙁлꙋча́етсѧ въ четы́ри нача́ла · И҆́мѧ е҆ді́нои фисоⷩ‍҇ сїѧ ѻ҆бхо́дитъ вс҄ю ꙁе́млю е҆вила́тъскꙋ , та́мо ѹ҆бо е҆сть ꙁла́то , ꙁла́то же ѻ҆ноѧ̀ ꙁемлѧ̀ добро̀ · Та́мо е҆сть а҆нѳра́ѯъ и҆ ка́мень ꙁеле́ныи · И҆́мѧ рѣцѣ вто́рѣи геѻ҆́нъ , сїѧ ѻ҆бходѧ́щи вс҄ю ꙁе́млю е҆ѳїѻ҆́пьскꙋ · И҆ рѣка̀ тре́тїѧ тѵ́гръ , сїа и҆дꙋщи прѧ́мо а҆сѷрѣ́ѻмъ · Рѣка́ же четве́ртаѧ е҆фра́тъ · И҆ поѧ҆́тъ г҃ь б҃ъ чл҃ка е҆гоже съꙁда̀ , и҆ въведѐ е҆го въ ра́и пи́ща , дѣ́лати е҆го и҆ храни́ти · И҆ ꙁаповѣда̀ г҃ь б҃ъ а҆да́мꙋ гл҃ѧ , ѿ всѧ́каго дре́ва и҆же въ раѝ снѣ́дїю снѣси . ѿ дре́ва же е҆же раꙁꙋмѣти добро̀ и҆ лꙋка́во , не снѣ́сте ѿ него̀ · Во́нже ѹ҆бо дн҃ь а҆́ще снѣ́сте ѿ него̀ , см҃рътїю ѹ҆́мрете · И҆ рече г҃ь б҃ъ , не добро̀ быти чл҃кꙋ е҆ді́номꙋ , сътвори́м̾ е҆мꙋ помо́щника по немꙋ̀ · И҆ съꙁда̀ б҃ъ е҆щѐ ѿ ꙁемлѧ̀ , вс҄ѣ ѕвѣри се́лныѧ , и҆ вс҄ѣ пти́цы нбⷵныѧ , и҆ приведѐ т҄а къ а҆да́мꙋ ви́дѣти чт҄о нарече́т̾ т҄а и҆ всѧ́ко е҆же а҆ще наречѐ а҆да́мъ дш҃ꙋ жи́вꙋ , с҄е и҆́мѧ е҆мꙋ · И҆ наречѐ а҆даⷨ и҆мена̀ всѣмъ ско́томъ , и҆ всѣмъ пти́цамъ нбⷵнымъ , и҆ всѣмъ ѕвѣремъ ꙁе́мнымъ · А҆да́мꙋ же не ѻ҆брѣте́сѧ помо́щникъ подо́бенъ е҆мꙋ̀ · Ѝ̀ вложѝ б҃ъ со́нъ въ а҆да́ма , і҆ ѹ҆́спе . И҆ въꙁѧ́тъ е҆ді́но ѿ ре́бръ е҆го , і҆ и҆споⷧ‍҇ни пло́тїю в него̀ мѣсто · И҆ съꙁда̀ г҃ь  , ребро̀ е҆́же въꙁѧ́тъ ѿ а҆да́ма , женꙋ̀ , и҆ приведѐ ю҆́ къ а҆да́мꙋ · И҆ реⷱ‍҇ а҆да́мъ , с҄е нн҃ѣ ко́сть ѿ косте́и моиⷯ и҆ пло́ть ѿ пло́ти мое́ѧ , сїѧ наречеⷮсѧ жена̀ , ꙗ҆́ко ѿ мꙋж́а свое̑го въꙁѧта̀ бы́сть с҄и · Сего̀ ра́ди ѻ҆ставиⷮ чл҃къ ѿц҃а свое̑го и҆ мт҃рь , и҆ прилѣпиⷮсѧ къ женѣ свое́и , и҆ бꙋ́дета ѻ҆́ба въ пло́ть е҆ді́нꙋ ·
Глⷡ‍҇а , г҃ · И бѣ́ста ѻ҆́ба на́га а҆да́мъ же и҆ жена̀ е҆го и҆ не стыдѣстасѧ . ѕмїи же бѧ́ше мꙋдрѣи́ши всѣ́хъ ꙁвѣ́рїи сꙋщихъ на ꙁемлѝ и҆же сътворѝ г҃ь б҃ъ · И҆ ре́че ѕмїй женѣ , чт҄о ꙗ҆́ко реⷱ‍҇ б҃ъ , да не ꙗ҆́сте ѿ всѧ́каго дре́ва и҆́же въ раѝ . И҆ ре́че жена̀ ѿ плода дре́ва сꙋщаго , въ раѝ да ꙗ҆́мы и҆̀ . ѿ плода̀ же дре́ва и҆же е҆сть посредѣ ра́ѧ реⷱ‍҇ б҃ъ , да не ꙗ҆́сте ѿ него ни́же прикосне́тесѧ е҆мꙋ да не ѹ҆́мрете · И҆ ре́че ѕмїи женѣ , не сме́ртїю ѹ҆́мрете , вѣдѧше б҄о б҃ъ ꙗ҆ко въньже дн҃ь а҆́ще снѣсте ѿ него , ѿве́рꙁꙋтсѧ ѻ҆́чи ваши , и҆ бꙋ́дете ꙗ҆́ко бѕ҃и , вѣ́дѧще добро̀ и҆ ꙁло̀ · И҆ ви́дѣ жена̀ ꙗ҆́ко добро̀ дре́во въ снѣдь , И҆ ꙗ҆́ко ѹ҆го́дно ѻ҆́чи́ма ви́дѣти , и҆ кра́сно е҆сть е҆́же раꙁꙋмѣти , и҆ въꙁеⷨши ѿ плода̀ е҆го и҆ ѧ҆дѐ , и҆ да́стъ и҆̀ мꙋ́жꙋ свое̑мꙋ съ собо́ю и҆ ꙗ҆до́ста · И҆ ѿверꙁо́стасѧ ѻ҆́чи ѻ҆бѣма , и҆ раꙁꙋмѣша ꙗ҆ко на́ꙁи бѣша · И҆ съши́ста ли́ствїе смоко́вное , и҆ сътвори́ста се́бѣ препоѧ̑са́нїѧ · И҆ слы́шаста глⷵа г҃а б҃а ходѧ́ща въ раѝ въ полꙋ́дн҃е , и҆ съкры́стасѧ а҆дамъ же и҆ жена̀ е҆го , ѿ лица̀ г҃а б҃а посредѣ дре́ва ра́искаго · И҆ приꙁва̀ б҃ъ а҆дама , и҆ ре́че е҆мꙋ . А҆да́ме а҆да́ме , гдѣ б҄ѣ · И҆ ре́че гла́са твое̑го слы́шаⷯ ходѧ́ща въ раѝ и҆ ѹ҆боѧ́хсѧ , ꙗ҆́ко на́гъ е҆смь и҆ съкры́хсѧ · И҆ ре́че е҆мꙋ б҃ъ , кто въꙁвѣстѝ тебѣ ꙗ҆́ко на́гъ е҆си , А҆ще не бы̀ ѿ дре́ва е҆гоже ꙁаповѣда́хъ тебѣ , сего е҆ді́наго не ꙗ҆́сти ѿ него́же ꙗ҆́лъ е҆си · И҆ ре́че а҆да́мъ , жена̀ ю҆́же ми дасть съ мно́ю , та́ м҄и дадѐ ѿ дре́ва и҆ ꙗ҆доⷯ . И҆ ре́че б҃ъ женѣ , чт҄о сѐ сътвори́ла е҆сѝ · И҆ ре́че жена̀ , ѕмїи прельстѝ м҄ѧ и҆ ѧ҆до́хъ · И҆ реⷱ‍҇ г҃ь б҃ъ ꙁмїю , ꙗ҆́ко сътвори́лъ е҆си сѐ , проклѧ́тъ ты̀ ѿ всѣхъ ско́тъ , и҆ ѿ всѣ́хъ ꙁвѣрїи ꙁе́мных̾ , и҆ на пе́рсех̾ твои̑хъ і҆ чре́вѣ да пресмыка́ешисѧ , и҆ ꙁеⷨлю ꙗ҆́си всѧ дн҃и живота̀ свое̑го · И҆ вра́ждꙋ положꙋ̀ по́средѣ тебѐ , и҆ посредѣ жены̀ , и҆ посредѣ сѣменеⷨ твои̑мъ , и҆ посредѣ тоѧ̀ . то̀ тебѣ блюдеⷮ главꙋ , и҆ ты̀ блюде́ши е҆мꙋ̀ пѧтꙋ̀ · И҆ женѣ ре́че . ѹ҆мно́жа ѹ҆мно́жꙋ печа́ли твоѧ́ , и҆ въꙁдыханїѧ твоѧ̀ , въ болѣꙁнех̾ роди́ши ча́да , и҆ къ мꙋ́жꙋ твое̑мꙋ въꙁвраще́нїе твоѐ , и҆ тои тѧ̀ ѻ҆блада́етъ · И҆ а҆да́мꙋ ре́че , ꙗ҆́ко послꙋшалъ е҆си гла́са жены̀ твое́ѧ , и҆ ꙗ҆́лъ е҆си ѿ дре́ва е҆го́же ꙁаповѣда́хъ тебѣ сего е҆ді́наго не ꙗ҆́сти ѿ него́же ꙗ҆́лъ е҆сѝ . проклѧ́та ꙁемлѧ̀ въ дѣ́лехъ твоиⷯ , въ печ́лехъ снѣ́си т҄ꙋ всѧ̀ дн҃и живота̀ твое̑го · И҆ те́рнїе и҆ влъче́цъ въꙁрастиⷮ тебѣ , и҆ ꙗ҆́си травꙋ̀ се́лнꙋю , и҆ въ по́тѣ лица̀ твое̑го снѣ́си хлѣ́бъ тво́и , донелиже въꙁврати́шисѧ въ ꙁе́млю ѿ неꙗ҆́же вꙁѧ́тъ бы́сть , ꙗ҆ко ꙁемлѧ̀ е҆си и҆ въ ꙁе́млю по́идеши · И҆ наречѐ а҆даⷨ и҆́мѧ женѣ свое́и жи́ꙁнь , ꙗ҆́ко та̀ мт҃и всѣмъ живꙋщим̾ · И҆ сътворѝ г҃ь б҃ъ а҆да́мꙋ и҆ женѣ е҆го риꙁы ко́жаны , и҆ ѻ҆блечѐ иⷯ · И҆ ре́че б҃ъ , с҄е а҆да́мъ бы́сть ꙗ҆́ко е҆ді́нъ ѿ на́съ , е҆же раꙁꙋмѣва́ти добро̀ и҆ лꙋка́во · И҆ нн҃ѣ да не когда̀ простреⷮ рꙋ́кꙋ , и҆ въꙁметъ ѿ дре́ва жи́ꙁни и҆ снѣсть , и҆ жи́въ бꙋ́детъ въ вѣкы · И҆ꙁгна̀ е҆го г҃ъ б҃ъ и҆ꙁ ра́ѧ пи́ща , дѣлати ꙁе́млю ѿ неꙗ҆́же вꙁѧⷮ бы́сть · И҆ и҆ꙁѧ́ть а҆да́ма , и҆ всели е҆го прѧ́мо ра́ю пи́ща · И҆ приста́ви херꙋви́мъ и҆ пла́менно ѻ҆рꙋжїе , ѻ҆бращаю̑щее̑сѧ храни́ти пꙋть дре́ва жи́ꙁни ·
Глⷡ‍҇а , д҃ · Ада́м же поꙁна̀ е҆в̾вꙋ женꙋ̀ свою̀ , и҆ ꙁаче́нши роⷣ‍ꙵ ка́ина . И҆ ре́че , приѻ҆брѣто́хъ чл҃ка бг҃а раⷣ‍ꙵ · И҆ приложи роди́ти брата е҆мꙋ̀ а҆́велѧ , И҆ бы́сть а҆́вель пастыръ ѻ҆вца́м̾ · Ка́и̑н же б҄ѣ дѣ́лаѧ ꙁе́млю · И҆ бысть по́ дн҃ехъ , принесѐ ка́инъ ѿ плодовъ ꙁемлѧ̀ же́ртвꙋ бг҃ꙋ · И҆ а҆́вель принесѐ и҆ то́и , ѿ перворо́дныхъ ѻ҆ве́цъ е҆го , и҆ ѿ тꙋковъ и҆хъ · И҆ приꙁрѣ г҃ь на а҆́велѧ , и҆ на да́ры е҆го . на каи̑на же и҆ на же́ртвы е҆го не внѧⷮ . и҆ ѻ҆скорбѣ ка́ин̾ ѕѣло̀ , и҆ и҆спадѐ лице е҆го · И҆ ре́че г҃ь б҃ъ ка́ин҄ꙋ , что ѻ҆скорбл́енъ бы́сть , и҆ въскꙋ́ю и҆спадѐ лицѐ твое . не ѹ҆бо а҆ще пра́ведно принесе ми , пра́вѣ же не приноси́ши · Съгрѣши́лъ е҆сѝ ѹ҆молкни , к тебѣ ѻ҆браще́нїе е҆го и҆ ты̀ тѣмъ ѻ҆блада́еши . и҆ речѐ ка́инъ къ а҆́велю бра́тꙋ свое̑мꙋ , ̑по́идевѣ ѹ҆́бо на́ поле , і҆ бы́сть в̾негда̀ бы́ти и҆мъ на́ поли , и҆ въста̀ ка́и̑нъ на а҆́велѧ бра́та свое̑го и ѹ҆бѝ е҆го · И҆ ре́че г҃ь б҃ъ къ ка́инꙋ , гдѣ е҆сть а҆́вель браⷮ тво́и . ѻ҆н̾ же речѐ , не вѣ́дѣ , е҆да стра́жъ бра́тꙋ моемꙋ̀ е҆́смь а҆́ꙁъ · И҆ речѐ г҃ь , чт҄о сътвори́лъ е҆си с҄е , глⷵа кро́ве бра́та твое̑го въпїе́тъ къ мнѣ ѿ ꙁемлѧ̀ , и҆ нн҃ѣ проклѧ́тъ ты̀ на ꙁемлѝ , ꙗ҆́же раꙁве́рꙁе ѹ҆ста̀ своѧ̀ приѧ҆́ти кро́вь бра́та твое҆́го ѿ рꙋ́кꙋ твое҆́ю · И҆ е҆гда̀ дѣ́лае̑ши ꙁе́млю не приложиⷮ си́лы свое҆́ѧ да́ти тебѣ , стенѧ̀ и҆ трѧсы́исѧ бꙋ́деши на ꙁемлѝ · И҆ реⷱ‍҇ ка́инъ къ г҃ꙋ б҃ꙋ , вѧ́щшаѧ вина̀ моѧ̀ е҆же ѻ҆ста́вити ми сѧ · И҆ а҆́ще и҆ꙁго́ниши мѧ̀ дн́есь ѿ лица̀ ꙁемли , и҆ ѿ лица̀ твое̑го съкры́юсѧ , и҆ бꙋ́дꙋ стенѧ и҆ трѧсы́исѧ на ꙁемлѝ , и҆ бꙋдетъ всѧ́къ ѻ҆брѣта́ѧи мѧ ѹ҆бїе́т̾ мѧ̀ · И҆ ре́че е҆мꙋ г҃ь б҃ъ , не та́ко , всѧ́къ ѹ҆би́выи ка́ина се́дмь ѿмще́нїи прїиметъ · И҆ положѝ г҃ь б҃ъ , ꙁна́менїе на ка́инѣ , е҆же не ѹ҆би́ти е҆го , всѧ́комꙋ ѻ҆брѣта́ющемꙋ е҆го . И҆ и҆ꙁы́иде ка́инъ ѿ лица̀ бж҃їѧ , и҆ всели́сѧ въ ꙁемлю наи҆́дъ , прѧ́мо е҆де́мꙋ · И҆ поꙁна̀ ка́инъ женꙋ свою̀ , и҆ ꙁаче́нши родѝ е҆но́ха · И҆ бѣ ѕижда̀ гра́дъ , И҆ и҆мено́ва и҆мѧ гра́дꙋ , въ и҆мѧ̀ сн҃а свое̑го е҆но́хъ · Роди́ же сѧ е҆но́хꙋ гаи̑да́дъ , И҆ гаи̑да́дъ родѝ малеле́ила · И҆ малеле́илъ родѝ маѳꙋс́ала . маѳꙋса́лъ же родѝ ламе́ха · И҆ в̾ꙁѧ́тъ себѣ ламе́хъ двѣ женѣ , и҆мѧ е҆ди́нои а҆́д̾да , И҆ и҆мѧ вто́рѣи се́лла . роди̾ же а҆́д̾да и҆ѻ҆ви́лѧ , се́и бѧ́ше ѿц҃ъ живꙋщиⷨ въ селенихъ скотопита́телныхъ . И҆ и҆́мѧ бра́тꙋ е҆го и҆ѻ҆ва́лъ се́и бѧ́ше покаꙁа́выи пѣвни́цꙋ и҆ гꙋ́сли · Се́лла же родѝ ѳове́ла , се́и бѧ́ше млатобїецъ кова́чъ мѣди и҆ желѣ́ꙁꙋ · Сестра́ же ѳове́лова , ное̑ма · И҆ ре́че ламеⷯ свои҆́ма жена́ма а҆́д̾да и҆ се́лла , ѹ҆слы́шите гла́съ мо́и жены̀ ламе́ховы вънꙋши́те моѧ̀ словеса̀ · Ꙗ҆́ко мꙋжа ѹ҆биⷯ въ ѧ҆́ꙁвꙋ себѣ и҆ ю҆́ношꙋ въ стрꙋпъ мнѣ · Ꙗ҆́ко сеⷣми́цею м̾сти́тсѧ ѿ ка́ина , ѿ ламе́хаⷤ‍ⷷ сед̾мьдесѧ́тъ сеⷣми́цею · Поꙁна́ же а҆да́мъ женꙋ̀ свою е҆́ввꙋ , и҆ ꙁаче́нши родѝ сн҃а і҆ и҆менова̀ и҆́мѧ е҆мꙋ си́фъ , гл҃ющи , въскⷵри́ бо ми б҃ъ сѣмѧ дрꙋго́е въ мѣсто а҆́велѧ , е҆гоже ѹ҆бѝ ка́инъ · Си́фꙋ же быⷵ сн҃ъ , и҆ и҆менова̀ и҆́мѧ е҆мꙋ е҆но́съ · Се́и ѹпова̀ приꙁва́ти и҆́мѧ г҃а б҃а ·
Глⷡ‍҇а , е҃ · ⷰїа кни́га бы́тїа чл҃ча , въ иже дн҃ь сътворѝ б҃ъ а҆да́ма . по ѻ҆́браꙁꙋ бж҃їю сътворѝ е҆го , мꙋжа и҆ женꙋ̀ сътворѝ иⷯ , и҆ блⷵви и҆мъ . и҆ наречѐ и҆мѧ е҆мꙋ а҆даⷨ вънже дн҃ь сътворѝ иⷯ . Жи́тъ же а҆да́мъ лѣтъ , р҃л , и҆ родѝ сн҃а по видѣ́нїю свое̑мꙋ и҆ по ѻ҆́браꙁꙋ свое̑мꙋ , и҆ наречѐ и҆́мѧ е҆мꙋ си́фъ , быⷵ же дн҃їи а҆да́мовыⷯ ꙗ҆́же пожи́тъ ро́жⷣь си́фа лѣтъ , и҃ , соⷮ , и҆ родѝ сн҃ы и҆ дще́ры · И҆ бы́сть всѣхъ дн҃їи а҆да́мовыхъ и҆же поживѐ лѣтъ , ѳ҃ , соⷮ и҆ л҃ , и҆ ѹ́мрѣтъ · Поживѐ же си́фъ лѣтъ , с҃е , и҆ родѝ е҆носа , и҆ поживѐ си́фъ ро́жⷣь е҆но́са , лѣтъ , ꙁ҃ , со́тъ и҆ ꙁ҃ , и҆ роⷣ‍ꙵ сн҃ы и҆ дще́ры · Бы́сть же всѣ́хъ дн҃їи си́фовыхъ лѣтъ , ѳ҃ , соⷮ и҆ , в҃і , и҆ ѹ҆́мрѣтъ · Поживе́ же е҆но́съ , лѣтъ , рч҃ , и҆ родѝ каи̑на́на · И҆ жи́тъ е҆но́съ повнегда̀ роди́ти е҆мꙋ каи̑на́на , лѣтъ , ꙁ҃ , сотъ и҆ е҃і , и҆ родѝ сн҃ы и҆ дще́ры , и҆ бы́сть всѣ́хъ дн҃їи е҆но́совыⷯ , лѣтъ , ѳ҃ , соⷮ и҆ е҃ и ѹ҆́мрѣтъ · И҆ жи́тъ каи̑на́нъ , лѣтъ рѻ҃ , и҆ родѝ малеле́ила , и҆ поживѐ каи̑на́нъ повнегда̀ роди́ти е҆мꙋ малеле́и̑ла , лѣтъ , ꙁ҃ , сотъ м҃ , и҆ родѝ сн҃ы и҆ дще́ры , и҆ быша вс҄и дн҃їе каи̑на́новы , лѣтъ , ѳ҃ со́тъ и҆ і҃ , и҆ ѹ҆мрѣтъ · И҆ поживѐ малеле́илъ лѣтъ рѯ҃е , и҆ родѝ а҆́реда · И҆ жи́тъ малеле́илъ роди́въ а҆́реда , лѣтъ , ꙁ҃ , со́тъ и҆ л҃ , и҆ родѝ сн҃ы и҆ дще́ры · И҆ бы́сть всѣхъ дн҃їи малеле́иловыхъ , лѣтъ и҃ , со́тъ и҆ че҃ , и҆ ѹ҆́мрѣтъ · И҆ поживѐ а҆́редъ , лѣтъ , рѯ҃в , и҆ родѝ е҆но́ха , и҆ житъ а҆́редъ ро́жⷣъ е҆но́ха лѣтъ , и҃ соⷮ , и҆ родѝ сн҃ы и҆ дще́ры · И҆ бы́сть всѣ́хъ дн҃їи а҆́редовыⷯ лѣтъ ѳ҃ , соⷮ и҆ ѯв҃ , и҆ ѹ́мрѣт̾ · И҆ поживѐ е҆но́хъ , лѣт̾ , рѯ҃е , и҆ родѝ маѳꙋса́ла . ѹ҆годи́ же е҆нохъ бг҃ꙋ · И҆ поживѐ е҆но́хъ по рожⷣенїи маѳꙋса́ловѣ , лѣтъ , с҃ , и҆ родѝ сн҃ы и҆ дще́ри · И҆ бы́ша вс҄и дн҃їе е҆но́ховы , лѣтъ тѯ҃е · И҆ ѹ҆годѝ е҆нохъ бг҃ꙋ , и҆ не ѻ҆брѣта́шесѧ ꙁане преста́ви е҆го б҃ъ · И҆ жи́тъ маѳꙋса́лъ , лѣтъ , рп҃ꙁ , и родѝ ламе́ха · Жи́тъ же маѳꙋсаⷧ рожⷣь ламе́ха , лѣтъ , ꙁ҃ , со́тъ и҆ пв҃ , и҆ родѝ сн҃ы и҆ дще́ры · И҆ бы́сть всѣхъ дн҃їи маѳꙋса́ловыхъ ꙗ҆́же жиⷮ лѣтъ , ѳ҃ , соⷮ и҆ ѯѳ҃ , и҆ ѹ҆мрѣтъ · И҆ жи́тъ ламех̾ лѣтъ , рп҃и , и҆ родѝ сн҃а , и҆ наречѐ и҆́мѧ е҆мꙋ но́е , гл҃ѧ · Се́и поко́итъ на́съ ѿ дѣлъ на́шиⷯ , и҆ ѿ печа́ли рꙋ́къ на́шиⷯ , и҆ ѿ ꙁемлѧ̀ ю҆́же проклѧтъ г҃ь б҃ъ · И҆ жи́тъ ламеⷯ родѝвъ но́ѧ , лѣт̾ , е҃ , соⷮ и҆ ѯе҃ , и҆ родѝ сн҃ы и҆ дще́ры · И҆ бы́сть всѣх̾ дн҃їи ламе́ховыхъ лѣтъ , ꙁ҃ , со́тъ нг҃ , и҆ ѹ҆мрѣтъ · Глава̀ , ѕ҃ · бѣ но́е лѣтъ , е҃ , соⷮ и҆ родѝ сн҃ы три , си́ма , ха́ма и҆афе́та . И҆ бы́сть е҆гда̀ нача́ша чл҃вцы мно́ꙁи бывати на ꙁемлѝ , и҆ дще́рѧ роди́шасѧ и҆мъ · Ви́дѣвше же сн҃ве дще́рѧ роди́шасѧ и҆мъ · Ви́дѣвше же сн҃ве бж҃їи дще́рѧ чл҃чѧ ꙗ҆́ко добры сꙋть , и҆ поѧ҆́ша себѣ же́ны ѿ всѣхъ ꙗ҆́же и҆ꙁбра́ша · И҆ рече г҃ь б҃ъ , не и҆́мать дх҃ъ мо́и пребыва́ти въ чл҃вцѣхъ си́хъ , ꙁанѐ сꙋть плъть · Бꙋдꙋтъ же дн҃їе и҆хъ , лѣтъ , рк҃ · и҆споли́ни же бѧхꙋ на ꙁемлѝ въ дн҃и ѻ҆́ни · И҆ потⷨо ꙗ҆́коже въхожⷣахꙋ сн҃ве бж҃їи къ дще́реⷨ члчⷵким̾ , и рожⷣахꙋ себѣ сїи , и҆ тїи бѧ́хꙋ и҆споли́ни , и҆же ѿ вѣка чл҃вцы и҆мени́ти · Ви́дѣвъ же г҃ь б҃ъ , ꙗ҆́ко ѹ҆мно́жишасѧ ꙁло́бы чл҃вкомъ на ꙁемлѝ , и всѧ́къ кто̀ помышлѧ́етъ въ срⷣцы своеⷨ прилѣжно всѧ́къ кто̀ помышлѧ́етъ въ срⷣцы своеⷨ прилѣжно на ꙁла́ѧ всѧ̀ дн҃и · И҆ помысли б҃ъ ꙗ҆́ко сътворѝ чл҃вка на ꙁеⷨли , и҆ раꙁмы́сли · И҆ рече да потреблю̀ члв҃ка е҆гоже сътворих̾ ѿ ꙁемлѧ̀ , ѿ члв҃ка да́же и҆ до ско́та , и҆ ѿ га́дъ да̀же и҆ до пти́цъ нбⷵныхъ , ꙗ҆́ко раꙁмы́слихъ и҆же сотвори́хъ Но́е же ѻ҆брѣтете блгⷣть прⷣе гм҃ъ бг҃м̾ . Сїѧ̑ же бытїѧ̀ но́ева . но́е б҄ѣ чл҃къ пра́веденъ , и҆ съвръшенъ въ всеⷨ ро́дѣ свое̑м̾ , и҆ ѹ҆годѝ но́е бг҃ꙋ ·Роди́ же но́е три сн҃ы , си́ма , ха́ма , и҆а̑фе́та ѻ҆скверни́ же сѧ ꙁемлѧ предъ бм҃ъ , и҆ напо́лнисѧ непра́вды · И҆ видѣ г҃ь б҃ъ ꙁе́млю и҆́же бѣ ѻ҆скверне́на , ꙗ҆ко ѻ҆сквернѝ всѧ́ка плъть пꙋть сво́и на ꙁе́мли · И҆ ре́че г҃ь б҃ъ но́ю , вре́мѧ всѧ́кого чл҃вка прїиде прⷣе мѧ , ꙗ҆́ко напо́лънисѧ ꙁемлѧ̀ непра́вды ѿ ниⷯ , и҆ се а҆́ꙁъ рас̾сы́плю Ты́ же ѹ҆бо сътворѝ себѣ ковче́гъ ѿ дре́въ негнїю҆́щиⷯ на четы́ри ѹ҆глы̀ , предѣлы сътвори́ши въ ковче́ꙁѣ , и҆ посмо́лиши вънꙋтръѹ҆́дꙋ и҆ внѣѹ҆́дꙋ смоло́ю , и҆ та́ко съвершѝ ковче́гъ , т҃ , лако́тъ въ долготꙋ̀ ковче́гꙋ , н҃  , въ широтꙋ̀ , л҃  , въ высотꙋ̀ е҆мꙋ . и҆ ѹ҆ꙁѧ̀ , сътвори́ши ковчеⷢ въ е҆ді́нъ ла́коть сконча́еши съве́рхꙋ . две́рⷤ‍ⷷ ковче́гꙋ сътвори́ши въ странꙋ̀ , пола́ти и҆ предѣлы съ стропы̀ сꙋгꙋ́бы и҆ трегꙋ́бы сътвори́ши въ неⷨ · И҆ се а҆́ꙁъ пото́пъ наведꙋ̀ на́ ꙁемлю погꙋби́ти всѧ́кꙋ плъть въ не́иже е҆сть дꙋ́хъ живо́тенъ поⷣ нб҃се́мъ , и҆ е҆ли́ко е҆́сть на ꙁемлѝ и҆ꙁъмреⷮ · И҆ поста́влю ꙁавѣ ⷮ мо́и к тебѣ · Въни́дешиⷤ‍ⷷ въ ковче́гъ ты̀ , и҆ сн҃ве твоѝ , жена̀ твоѧ̀ , и҆ жены̀ сн҃въ твои́хъ с тобо́ю . и҆ ѿ всѧ́кого ско́та , и҆ ѿ всѣхъ гаⷣ , и҆ ѿ всѧкого ꙁвѣ́ри , и҆ ѿ всѧ́кїѧ плъти дво́е дво́е , ѿ всѣ́хъ въведе́ши въ ковче́гъ , и҆ да пита́еши съ собо́ю , мꙋ́жескїи по́лъ и҆ же́ньскїи , да бꙋ́деⷮ ѿ всѣхъ пти́цъ по́ родꙋ . и҆ ѿ всего̀ скота по́ родꙋ · И҆ ѿ всѣ́хъ га́дъ по́л̾ꙁаю̑щиⷯ по ꙁемлѝ по́ родꙋ  , дво́е дво́е ѿ всѣхъ сиⷯ , въни́дꙋтъ к тебѣ пита́тисѧ с тобо́ю мꙋж́ескїи по́лъ и҆ ж́еньскїи · Ты́ же въꙁмѝ себѣ ѿ всѣх̾ бра́шенъ ꙗ҆же и҆́мате ꙗ҆сти , и҆ събереши къ себѣ и бꙋ́деⷮ тебѣ и҆ ѻ҆́нѣмъ бра́шно . И҆ сътворѝ но́е всѐ е҆ли́ко ꙁаповѣда̀ е҆мꙋ г҃ь б҃ъ , та́ко сътворѝ · Глава̀ , ꙁ҃ · И ре́че г҃ь б҃ъ но́еви , вънїиди ты̀ и҆ ве́сь доⷨ тво́и въ ковче́гъ , ꙗ҆́ко ви́дѣхъ тѧ̀ пра́веⷣна предо мно́ю въ ро́дѣ сем̾ . ѿ ско́т̾ же чи́стыхъ въведѝ къ себѣ сеⷣмеро сеⷣмеро , мꙋжескїи полъ и҆ же́ньскїи . ѿ ско́т же нечи́стыхъ дво́е дво́е мꙋжескїи поⷧ и҆ же́ньскїи · ѿ пти́цъ же нбⷵныхъ чи́стыⷯ , сеⷣмь сеⷣмь мꙋжескїи полъ и҆ же́ньскїи . ѿ пти́цъ же нечи́стыхъ дво́е дво́е мꙋжескїи по́лъ и҆ же́ньскїи , препита́ти племѧ̀ по все́и ꙁемлѝ · Є҆ще́ бо дн҃їи сеⷣмь , и҆ а҆́ꙁъ наведꙋ̀ до́жⷣь на́ ꙁемлю м҃ дн҃їи , и҆ м҃ но́щїи · И҆ потреблю̀ всѧ дви́жꙋщаѧ̑сѧ ꙗ҆́же сътвори́хъ ѿ лица̀ всеѧ̀ ꙁемлѧ̀ · И҆ сътворѝ но́е е҆ли́ко ꙁаповѣда̀ е҆мꙋ г҃ь б҃ъ . Но́е же бѣ лѣтъ ѕ҃ соⷮ , и҃ пото́пъ бы́сть на ꙁемлѝ · Вънїиде же но́е , и҆ сн҃ве е҆го жена̀ е҆го , и҆ же́ны сн҃въ е҆го съ ни́мъ въ ковче́гъ , воды̀ ра́ди пото́пныѧ . И҆ ѿ пти́цъ чи́стыхъ , и҆ ѿ птиⷰ нечи́стыхъ , и҆ ѿ всѣхъ ско́тъ чи́стыⷯ , и҆ ѿ ско́тъ нечи́стых̾ , и҆ ѿ ꙁвѣ́реи , и҆ ѿ всѣхъ га́дъ по́лъꙁаю̑щихъ по ꙁемлѝ двое дво́е , вънидо́ша до но́ѧ въ ковчеⷢ‍҇ мꙋжескїи по́лъ и҆ же́ньскїи , ꙗ҆́коже ꙁаповѣда̀ е҆мꙋ б҃ъ · Бы́сть же по сеⷣми дн҃їи вода̀ пото́пнаѧ на́ ꙁеⷨлю . Въ ѕ҃ со́тное а҃ е лѣто жи́тїѧ но́ева вто́раго мцⷵа въ кꙁ҃ дн҃ь  · Въ сїи дн҃ь раꙁъверꙁо́шасѧ всѝ и҆сто́чницы беꙁнⷣыѧ и҆ хлѧ́би нбⷵныѧ ѿверꙁо́шасѧ , и҆ бы́сть дожⷣь на́ ꙁемлю м҃ дн҃їи и҆ м҃ но́щїи · Въ сїи дн҃ь вънїиде но́е , и҆ сн҃ве е҆го , симъ , ха́мъ , и҆а̑фе́тъ , и҆ жена̀ но́ева , и҆ трѝ же́ны сн҃въ е҆го съ ни́мъ въ ковче́гъ · И҆ всѧк̾ ꙁвѣ́рь по ро́дꙋ и҆ всѣ ско́ти по ро́дꙋ , и҆ всѧ́къ гадъ дви́жꙋщїисѧ на ꙁемлѝ по ро́дꙋ . и҆ всѧ́ка пти́ца пер̾на́таѧ по ро́дꙋ внидо́ша къ но́еви въ ковче́гъ дво́е дво́е мꙋжескїи по́лъ и҆ же́ньскїи ѿ всѧ́кїѧ пло́ти , въ не́и же е҆́сть дх҃ъ живо́тенъ · И҆ въходѧ́ще ѿ всѧкїѧ пло́ти вънидо́ша мꙋже́скїи по́лъ и҆ же́ньскїи , ꙗ҆́коже ꙁаповѣда̀ но́еви б҃ъ · И҆ ꙁатворѝ г҃ь б҃ъ внѣѹ҆́дꙋ ковче́гъ и҆ бы́сть пото́пъ м҃ дн҃їи и҆ м҃ н́ощїи , на ꙁемлѝ , и҆ ѹ҆мно́жисѧ вода̀ и҆ въꙁѧ̀ ковче́гъ , и҆ въꙁнесе́сѧ ѿ ꙁемлѧ̀ · І́ ѻ҆дръжа́шесѧ вода̀ и҆ множа́шесѧ ѕѣло̀ на ꙁемлѝ , и҆ ноша́шесѧ ковче́гъ ве́рхꙋ воды̀ , вода́ же ѻ҆дръжа́шесѧ ѕѣло на ꙁемлѝ , и҆ покры̀ всѧ̀ го́ры высо́кїѧ , ꙗ҆́же бѧ́хꙋ поⷣ нб҃сем̾ . е҃і , лако́тъ ве́рхꙋ въꙁнесе́сѧ вода̀ , и҆ покры̀ всѧ̀ го́ры высо́кїа · И҆ ѹ҆мре всѧ́ка пло́ть дви́жꙋщаѧ̑сѧ по ꙁемлѝ птиць же и҆ ското́въ , и҆ ꙁвѣреи и҆ все движꙋщее̑сѧ по ꙁемлѝ , и҆ вс҄и чл҃цы и҆ всѐ е҆́же и҆́мать дыха́нїе живо́тно , и҆ всѐ е҆ли́ко бѣ на́ сꙋсѣ ѹ҆́мре , и҆ потребѝ всѧ̀ движꙋщаѧ̑сѧ и҆же бѧ́хꙋ на лицы̀ всеѧ̀ ꙁемлѧ̀ . ѿ чл҃ка до ско́та гаⷣ же и҆ пти́ць нбⷵныⷯ , потреби́шасѧ на ꙁемлѝ . и҆ ѻ҆ста̀ е҆ді́нъ но́е , и҆ сꙋщїѝ съ ни́мъ въ ковче́ꙁѣ , и҆ стоѧ̑ше вода̀ наⷣ ꙁемле́ю рн҃ дн҃їи · Глава̀ , и҃ · И помѧнꙋ̀ б҃ъ но́ѧ , и҆ всѧ́къ ꙁвѣ́рь , и҆ всѧ́къ ско́тъ , и҆ всѧ̀ пти́ца , и҆ всѧ̀ га́ды , и҆же бѧ́хꙋ с ниⷨ въ ковче́ꙁѣ . И наведе б҃ъ вѣтръ на́ ꙁемлю и ѹ҆ста вода̀ . и҆ ꙁаключи́шасѧ и҆сто́чницы бе́ꙁнⷣыѧ , и҆ хлѧ́би нбⷵныѧ и҆ ѹ҆ста̀ до́жⷣь ѿ нб҃си , и҆ въспѧ́ть по́иде вода̀ съ ꙁеⷨлѧ · Нача́тъ сѧ́кнꙋти и҆ ѹ҆быва́ти воды̀ по рн҃ дн҃їи · И҆ сѣ́де ковче́гъ въ мⷵцъ ꙁ҃ , въ кꙁ҃ дн҃ь , на гора́хъ а҆рара́тъскихъ · Вода́ же ѹ҆ходѧщи ма́лѧшесѧ до десѧ́таго мⷵца · въ а҃і мⷵцъ , въ а҃ дн҃ь мⷵца , ѧ҆ви́шасѧ ве́рси гора́мъ · И҆ бы́сть по м҃ дн҃їи ѿве́рꙁе но́е ковче́гꙋ ѻкⷩ‍҇оце ꙗ҆́же сотворѝ , и҆ посла̀ вра́нъ ви́дѣти а҆́ще е҆сть ѹ҆стꙋпи́ло воды̀ ѿ лица̀ ꙁемлѝ , и҆ ше́дъ не ѻ҆брати́сѧ до́ндеже и҆ꙁъсѧ́че вода̀ ѿ ꙁемлѧ̀ · И҆ посла̀ голꙋби́цꙋ по не́мъ , ви́дѣти а҆́ще е҆сть ѹ҆стꙋпи́ло воды̀ ѿ лица̀ ꙁе́мнаго , и҆ не ѻ҆брѣтѐ голꙋби́ца поко́ѧ нога́ма свои́ма , и҆ въꙁ̾врати́сѧ къ немꙋ̀ въ ковче́гъ , вода̀ бо̑ бѧ́ше на лицы̀ всеѧ̀ ꙁемлѧ̀ , и҆ просте́ръ рꙋкꙋ свою̀ ꙗ҆тъ ю҆̀ , и҆ вънесе́ ю҆̀ къ себѣ въ ковче́гъ · И҆ премеⷣли́въ е҆ще , ꙁ҃ дн҃їи , па́ки и҆спꙋсти́въ голꙋби́цꙋ и҆с ковче́га , и҆ ѻ҆брати́сѧ къ немꙋ̀ къ ве́черꙋ , и҆мѣа́ше сꙋче́цъ масли́ченъ съ ли́ствїемъ въ ѹ҆стѣх́ъ свои̑хъ . И҆ раꙁꙋмѣ но́е ꙗ҆ко ѿстꙋпѝ вода ѿ лица̀ ꙁемлѝ , и҆ ѹ҆держа́въ е҆ще ꙁ҃ дн҃їи дрꙋги́хъ , па́ки и҆спꙋстѝ голꙋби́цꙋ , и҆ не приложѝ къ немꙋ̀ ѻ҆брати́тисѧ пото́мъ · И҆ бы́сть въ е҆ді́но и҆ въ шестьсо́тное лѣто жи́тїѧ но́ева въ а҃ дн҃ь  , а҃ го мⷵца , и҆съсѧ́че вода̀ ѿ лица̀ ꙁемлѝ · И҆ ѿкры̀ но́е покро́въ ковче́гꙋ и҆же сътворѝ , и҆ видѣ ꙗ҆́ко и҆съсѧ́че вода̀ ѿ лица ꙁемлѝ · Въ мⷵцъ же вторы́и , въ кꙁ҃ дн҃ь мⷵца исъше ꙁемлѧ̀ · Ре́че г҃ь б҃ъ но́еви гл҃ѧ , и҆ꙁы́иди и҆с ковче́га ты̀ , и҆ сн҃ве твоѝ , жена твоѧ̀ , и҆ же́ны сн҃въ твои҆́хъ с тобо́ю · И҆ всѧ́ка пло́ть ѿ птицъ и҆ до ско́та , и҆ всѧ́къ га́дъ дви́жꙋщїисѧ по ꙁемлѝ и҆ꙁведѝ съ собо́ю , растѣтесѧ и҆ множи́тесѧ на ꙁемлѝ · И҆ и҆ꙁы́иде но́е и҆ сн҃ве е҆го жена̀ е҆го , и҆ жен́ы сн҃въ е҆го съ ни́мъ . И҆ всѝ ꙁвѣрїе и҆ вси ско́ти , и҆ всѧ пти́ца , и҆ всѧ дви́жꙋщаа̑сѧ по ро́дꙋ свое̑мꙋ на ꙁемлѝ , и҆ꙁы́идоша и҆с ковче́га И҆ съꙁⷣа но́е тре́бникъ гв҃и , и҆ въꙁе́м̾ ѿ всѣхъ ско́тъ чи́стыⷯ , и҆ ѿ пти́цъ чи́стыⷯ и҆ въꙁнесѐ всесъж̾жига́емое на тре́бникъ , ѝ ѻ҆бонѧ̀ г҃ь воню̀ бл҃гоѹ҆ханїѧ · И҆ ре́че г҃ь б҃ъ  , не приложꙋ ктомꙋ̀ проклѧ́ти ꙁе́млю ꙁа дѣ́ла члчⷵка . ꙁанѐ прилежиⷮ помышле́нїе чл҃кꙋ прилѣжно на ꙁла́ѧ ѿ ю҆́ности е҆го и҆ того ради не приложꙋ ктомꙋ̀ ѹ҆би́ти всѧ́кїѧ пло́ти живы́ѧ , ꙗ҆́же сътвори́хъ всѧ̀ дн҃и на ꙁемлѝ · Сѣѧ́тва и҆ жа́тва , ꙁима̀ , и҆ ꙁно́и , лѣт́о , и҆ ѻ҆́сень , дн҃ь и҆ но́щь не преста́нꙋт̾ · Глава̀ , ѳ҃ · И блⷵви б҃ъ но́ѧ и҆ сн҃ы е҆го , и҆ ре́че  , растѣтесѧ и҆ множи́тесѧ , и҆ напо́лъните ꙁеⷨлю , и҆ ѻ҆блада́ите е҆́ю · И҆ стра́хъ и҆ тре́петъ ва́шъ да бꙋдет̾ на всѣх́ъ ꙁвѣ́рехъ ꙁе́мныхъ , и҆ на всѣ́хъ ско́техъ  , на всѣхъ птицахъ нбⷵныхъ , и҆ на всѣ́хъ дви́жꙋщихсѧ по ꙁемлѝ , и҆ на всѣ́хъ ры́бахъ мо́рьскихъ , въ рꙋцѣ ваши въдаⷯ ѧ҆̀ · И҆ всѧ́къ и҆же е҆́сть жи́въ , ва́мъ бꙋдетъ въ снѣ́дь , ꙗ҆ко ꙁе́лїе тра́вное да́хъ ваⷨ всѐ , то́чїю мѧ̀са въ кро́ви е҆го дш҃а да не снѣ́сте , кро́ви б҄о ва́шеи дш҃ъ ва́шиⷯ  , ѿ рꙋкѝ всѧ́кого ꙁвѣ́ри и҆ꙁыщꙋ  , И҆ ѿ рꙋкѝ члчⷵки бра́та и҆ꙁыщꙋ е҆ѧ̀  · Пролива́ѧи б҄о кро́вь чл҃чꙋ , въ неѧ҆́же мѣсто е҆го пролие҆́тсѧ , ꙗ҆́ко въ ѻ҆́браꙁъ бж҃їи сътвори́хъ чл҃ка · Вы́ же раститесѧ и҆ множи́тесѧ , и҆ напо́лните ꙁе́млю и҆ множи́тесѧ на не́и · И҆ ре́че б҃ъ но́е̑ви и҆ сн҃оⷨ е҆го гл҃ѧ , с҄е а҆́ꙁъ поста́влю ꙁавѣтъ мо́и ваⷨ , и҆ сѣмени ва́шемꙋ по ва́съ , и҆ всѧ́кои дш҃и живꙋщеи съ ва́ми , ѿ пти́цъ до ско́та , и҆ всѧ́кого ꙁвѣ́ри ꙁе́мнаго и҆же е҆́сть съ ва́ми , ѿ всѣхъ и҆ꙁъшеⷣшихъ и҆с ковче́га , И҆ поставлю ꙁавѣтъ мо́и къ ва́мъ , и҆ не ѹ҆́мретъ всѧ́ка пло́ть ксемꙋ̀ ѿ воды̀ пото́пныѧ , и҆ не бꙋ́детъ потоⷫ‍҇ ксемꙋ̀ на погꙋбле́нїе все́ѝ ꙁемлѝ . И҆ ре́че б҃ъ но́еви , с҄е ꙁна́менїе ꙁавѣта , е҆́же а҆́ꙁъ даю̀ , ме́ждꙋ мно́ю и҆ ва́ми , и҆ ме́ждꙋ всѧ́кою дш҃ею живо́ю ꙗ҆́же е҆́сть съ ва́ми въ ро́ды вѣчныѧ · Дꙋ́гꙋ мою̀ на ѻ҆́блацехъ поста́влю , и бꙋдеⷮ ꙁна́менїе ꙁавѣта вѣ́чнаго , ме́ждꙋ мною́ и҆ ва́ми и҆ ꙁемле́ю · И҆ бꙋдетъ е҆гда поѻ҆блачꙋ̀ ѻ҆́блаки ꙁемлю , и҆ ѧ҆ви́тсѧ дꙋга̀ моѧ̀ на ѻ҆́блацеⷯ , и҆ помѧнꙋ̀ ꙁавѣтъ мо́и , е҆же е҆́сть межⷣу мно́ю и҆ ва́ми , и҆ межⷣꙋ всѧ́кою дш҃ею живо́ю , и҆ всѧ́кою пло́тїю · И҆ не бꙋдеⷮ по се́мъ вода̀ въ пото́пъ , ꙗ҆́ко потреби́ти всѧ́кꙋ плоть . и҆ бꙋдеⷮ дꙋга̀ моѧ на ѻ҆́блацеⷯ , и҆ ѹ҆ꙁрю и҆ помѧнꙋ̀ ꙁавѣⷮ вѣ́чныи , и҆же поста́виⷯ межⷣꙋ мно́ю и҆ межⷣꙋ ꙁеⷨле́ю , и҆ межⷣꙋ всѧ́кою дш҃ею живо́ю , и҆ всѧ́кою пло́тїю и҆́же е҆сть на ꙁемлѝ · И҆ ре́че б҃ъ но́еви , с҄е ꙁна́менїе , ꙁавѣта ꙗ҆́же еⷵ межⷣꙋ мно́ю , и҆ межⷣꙋ всѧ́кою пло́тїю ꙗ҆́же е҆сть на ꙁемлѝ , бы́ша же сн҃ве но́евы , и҆ꙁъшеⷣше и҆с ковче́га , си́мъ , ха́мъ , и҆а̑фетъ , ха́мъ же бѧ́ше ѿц҃ъ ханаа́нь · Сїи сꙋть трїе сн҃ве но́евы , ѿ сиⷯ расплоди́шасѧ по все́и ꙁемлѝ , и҆ начатъ но́е чл҃къ дѣлатель бы́ти ꙁемлѝ насадѝ винограⷣ , и҆ пи ѿ вина̀ , ѹ҆пи́сѧ и҆ ѹ҆́спе · И҆ ѻ҆бнажи́сѧ въ домꙋ свое̑мъ , и҆ видѣ ха̀мъ Ѿц҃ъ ханаа́нь наготꙋ̀ ѿц҃а свое̑го , і҆ и҆ꙁшⷣе во́нъ повѣда ѻ҆бѣма бра́тома свои̑ма  , И҆ въꙁе́мша си́мъ и҆а̑фе́тъ ри́ꙁꙋ и҆ въꙁложи́ста ю҆̀ на ѻ҆бѣ рамѣ своѝ И҆ и҆доста въспѧ́ть , и҆ покры́ста наготꙋ̀ ѿц҃а свое̑го , и҆ лицѐ е҆ю въспѧ́ть ꙁрѧ̀ , и҆ наготы̀ ѿц҃а свое̑го не видѣ́ста . И҆стреꙁви́ же сѧ но́е ѿ вина̀ , и҆ раꙁꙋмѣ е҆ли́ко сътворѝ е҆мꙋ сн҃ъ е҆го ю҆нѣишїи · И҆ ре́че , проклѧ́тъ бꙋ́ди ханааⷩ‍҇ , ра́бом̾ бꙋдеⷮ бра́тома свои҆́ма . И҆ ре́че , блⷵвнъ г҃ь б҃ъ си́мовъ , и҆ бꙋдетъ ханаа́нъ ра́бъ е҆мꙋ , и҆ да распространи́тъ б҃ъ а҆фе́та и҆ да въселиⷮсѧ в се́ла си́мова , ѝ да бꙋдⷮе ханаа́нъ ра́б̾ е҆го · Но́е же жи́тъ по пото́пѣ лѣт̾ , тн҃ . и҆ бы́ша всѝ дн҃їе но́евы лѣтъ ѳ҃ соⷮ , и҆ н҃ . и҆ ѹ́мрѣтъ · Глава , і҃ · Сѝ же сꙋть бы́тїѧ сн҃въ но́евыхъ , си́ма ха́ма , и҆афе́та , и҆ роди́шасѧ и҆мъ ̑сн҃ве по потопѣ · Сн҃ве а҆фе́товы , геме́ръ , и҆ магⷢ‍҇о и мада́и , И҆ ѻ҆и̑а́нъ , и҆ е҆ли́са , и҆ ѳова́лъ , и҆ мосоⷯ , и҆ ѳи́расъ · Сн҃ве же геме́ровы а҆схана́ꙁъ , и҆ рива́ѳъ , и҆ ѳорма́гъ · Сн҃ве же и҆ѻ҆и̑а́ни , е҆ли́са и҆ ѳарси́съ , кри́тьстїи , и҆ ро́дъстїи . ѿ си́х̾ раꙁдѣли́шасѧ ѻ҆строви стра́нъ всѣхъ въ ꙁемлѝ иⷯ , ко́ждо по ꙗ҆́ꙁы́комъ и҆ рожⷣенїѧⷯ  , и҆ въ странаⷯ и҆хъ · Сн҃ве же ха́мовы , хꙋ́съ , и҆ месъраи̑мъ , фꙋ́дъ , и҆ ханаа́нъ · Сн҃ве хꙋ́совы , сава̀ , и҆ еви́ла , и҆ сава́та и҆ регма̀ , и҆ саваѳа́ка · Сн҃ве же регма́новы , сава̀ и҆ дадаⷩ‍҇ , хꙋ́съ же родѝ невро́да , се́и начатъ гига́нтъ бы́ти на ꙁемлѝ , се́и бѣ и҆сполинъ , лове́цъ пре́дъ гм҃ъ бг҃омъ · Сего ра́ди рекꙋтъ ꙗ҆ко невро́дъ и҆споли́нъ предъ гм҃ъ · И҆ бы́сть нача́ло црⷵтва е҆го , вавилоⷩ‍҇ , и҆ ѻ҆ре́хъ , и҆ а҆рхадъ , и҆ халаа҆́нь , на ꙁемлѝ сенаа́ръ . ѿ ꙁемлѧ же тоѧ̀ · И҆ꙁы́де а҆сꙋръ , и҆ съꙁда̀ н҄иневги́ю посредѣ халахоⷨ , с҄е е҆сть грⷣа вели́кїи · Месраиⷨ же роди лю́дии҆́ма , и҆ неѳали́ма и҆ е҆неметии́ма , и҆ лавии҆́ма , и҆ патросинїи҆́ма и҆ хаꙁмонїи҆́ма ѿню́дꙋже и҆ꙁы́иде филисти́мъ , и҆ гафѳорїи́мъ · Ханаа́нь же родѝ и҆ сидона первеньца̀ , и҆ хетъѳе́ѧ , и҆ е҆вꙋсе́ѧ , и҆ а҆море́ѧ , и҆ гергесе́ѧ , и҆ е҆ве́ѧ и҆ а҆рꙋке́ѧ , и҆ а҆сене́ѧ , и҆ а҆ради́ѧ , и҆ самари́ѧ , и҆ маѳи́ю , и҆ посе́мъ раꙁсѣѧ̑шасѧ племена̀ ханане́искаѧ · И҆ бы́ша предѣлы ханане́истїи ѿ сидо́на да́же и҆́ до гера́ра , и҆ га́ꙁы , дои́дꙋще содоⷨ и҆ гомо́ръ и҆ до а҆да́мы , и҆ севои́ма , да́же и҆ до да́са . с҄и сн҃ве ха́мовы въ племе́неⷯ свои҆́хъ , и҆ въ ꙗ҆́ꙁы́цехъ свои҆́хъ , и҆ въ се́лехъ свои҆́хъ , и҆ въ странахъ свои҆́хъ · Си́мꙋ бы́вшꙋ томꙋ ѿц҃ꙋ всѣхъ сн҃въ е҆веро́выⷯ , бра́тꙋ а҆фе́товꙋ старѣи́шемꙋ · Сн҃ве си́мовы , е҆ла́мъ , и҆ а҆сꙋръ , и҆ а҆рфаѯаⷣ , лю́дъ , и҆ а҆ра́мъ , и҆ каи̑на́нъ · И҆ сн҃ве а҆ра́мли , ѻ҆́съ , и҆ ѹ҆́ль , гате́ръ , и҆ мосо́хъ , а҆рфаѯа́дъ родѝ каи̑на́на . Каи̑нанъ роди са́лю , Са́лѧ же родѝ еве́ра · и҆ роди́стасѧ е҆ве́рꙋ два̀ сн҃а , и҆мѧ е҆ді́номꙋ фале́къ , въ дн҃и б҄о е҆го раꙁдѣли́сѧ ꙁеⷨлѧ · И҆мѧ бра́тꙋ е҆го и҆ектаⷩ‍҇ , и҆екта́н же родѝ е҆льмода́да , и҆ сале́ѳа и҆ а҆сармо́ѳа , и҆а̑ра́ха , и҆ ѻ҆до́ра , и҆ еви́лѧ , и҆ де́клѧ , и҆ авимеі́лѧ и҆ сове́ва , и҆ ѹ҆фи́ра , і҆ е҆ви́ла , и҆ ѻ҆ва́ва вс҄и сїи сн҃ве и҆екта́новы · И҆ бы́сть въселе́нїе иⷯ ѿ маси , даже и҆дꙋще сафи́ра , горы̀ въсточныѧ · Сїи сн҃ве си́мовы въ племене́хъ своиⷯ , по ꙗ҆́ꙁы́комъ и҆́хъ въ се́лехъ и҆х̾ , и҆ въ стра́наⷯ и҆́хъ . си племена сн҃въ но́евыⷯ , по родꙋ и҆хъ , по ꙗ҆́ꙁы́комъ и҆́хъ , въ се́лехъ иⷯ и҆ въ стра́наⷯ и҆хъ , ѿ си́хъ раꙁсѣѧ̑шасѧ ѻ҆́строви странъ , на ꙁемлѝ по пото́пѣ · Глава , а҃і · И бѣ всѧ ꙁемлѧ ѹ҆ста̀ е҆ді́на и҆ гла́съ е҆ді́нъ всѣм̾ . и҆ бы́сть е҆гда̀ поитѝ и҆́мъ ѿ восто́къ , и҆ ѻ҆брѣто́ша по́ле въ ꙁемлѝ сенаа́ръ , и҆ въсели́шасѧ тꙋ̀ , и҆ ре́че чл҃къ къ дрꙋ́гꙋ свое̑мꙋ , прїидѣте и҆ да сотворимъ пли́н̾ѳы , и҆ и҆спечеⷨ ѧ҆̀ ѻ҆гне́мъ , и҆ бы́ша и҆́мъ пли́нѳы въ ка́мень , и҆ бре́нїе въ мѣсто мѣл́а · И҆ рѣша прїидѣте да соꙁи́ждⷨе себѣ грⷣа и҆ сто́лпъ е҆мꙋ́же бꙋ́детъ ве́рхъ до нб҃сѣ · И҆ сътвориⷨ себѣ и҆́мѧ , пре́жⷣе да́же не раꙁы́йдем̾сѧ по лицꙋ всеѧ̀ ꙁеⷨлѧ · И҆ сни́де г҃ь ви́дѣти грⷣа и҆ столпъ , и҆же ꙁида́ша сн҃ве члчⷵтїи · И҆ ре́че г҃ь , с҄е ро́дъ е҆ді́нъ , и҆ ꙗ҆ꙁы́къ е҆ді́нъ всѣмъ , и҆ с҄е нача́ша твори́ти . и҆ не преста́нꙋт̾ до́ндеже сконча́ютъ  · Прїи̑дѣте и҆ и҆ꙁшеⷣше смѣсимъ иⷨ т҄ꙋ ꙗ҆́ꙁы́ки иⷯ , да не ѹ҆слы́шаⷮ ко́ждо дрꙋ́га свое̑го · И҆ рас̾сѣѧ иⷯ ѿтꙋ́дꙋ г҃ь по лицꙋ всеѧ̀ ꙁемлѧ̀ , и҆ преста́ша ꙁи́ждꙋще грⷣа и҆ столпъ · Сего ра́ди нарече́сѧ и҆́мѧ мѣстꙋ томꙋ смѣше́нїе , ꙗ҆́ко тꙋ̀ смисѝ г҃ь ѹ҆ста̀ всѣ́хъ ꙗ҆́ꙁы́къ · И҆ ѿтꙋ́дꙋ рас̾сѣѧ иⷯ г҃ь по лицꙋ всеѧ̀ ꙁеⷨлѧ . Си бы́тїѧ си́мова , си́мꙋ б҄ѣ р҃ лѣⷮ , е҆гда̀ роⷣ‍ꙵ а҆рфаѯа́да , въ второ́е лѣто по пото́пѣ · И҆ жиⷮ си́мъ ро́жⷣь а҆рфаѯа́да лѣтъ , тл҃е , и҆ родѝ сн҄ы и҆ дще́ры , и҆ ѹ҆́мрѣтъ · А҆рфаѯа́д же жи́тъ лⷮѣ рл҃е , и҆ родѝ каи̑на́на , и҆ жи́тъ ӑрфаѯа́дъ ро́жⷣь каи̑на́на , лѣтъ тл҃ , и родѝ сн҃ы и҆ дще́ры , и҆ ѹ҆́мрѣтъ · И҆ жи́тъ каи̑нанъ лѣтъ , р҃л , и҆ родѝ са́лꙋ , и҆ жиⷮ каи̑на́нъ ро́ждь са́лꙋ , лѣтъ т҃л , и҆ ро́дѝ сн҃ы и҆ дще́ры , и҆ ѹ҆́мрѣтъ · И҆ жи́тъ са́ла лѣтъ рл҃ , и҆ родѝ е҆ве́ра , и҆ жиⷮ сала ро́ждъ е҆вера лѣтъ т҃л , и҆ ро́ди сн҃ы и҆ дще́ры , и҆ ѹ҆мрѣтъ · И҆ жи́тъ е҆ве́ра лѣтъ , рл҃д , и҆ ро́ди фале́ка , и҆ жиⷮ е҆вер̾ ро́ждь фале́ка , лѣтъ тѻ҃ , и҆ родѝ сн҃ы и҆ дще́ры , и҆ ѹ҆мрѣтъ · И҆ жи́тъ фалеⷦ‍҇ лѣтъ рл҃ , и҆ родѝ рага́ва , и҆ жи́тъ фале́къ ро́ждь рага́ва лѣтъ сѳ҃ , и родѝ сн҃ы и҆ дще́ры , и҆ ѹ҆́мрѣтъ · И҆ жи́тъ рага́въ , лѣтъ рл҃в , и҆ родѝ е҆серꙋ́ха , и҆ жи́тъ рага́въ ро́ждъ е҆серꙋха лѣть , с҃ꙁ , и҆ родѝ сн҃ы и҆ дще́ры , и ѹ҆́мрѣтъ · И҆ жи́тъ е҆серꙋ́хъ лѣтъ р҃л , и҆ родѝ нахо́ра , и҆ жи́тъ е҆серꙋ́хъ ро́ждь нахо́ра лѣтъ с҃ , и҆ родѝ сн҃ы и҆ дще́ры , и҆ ѹ҆́мрѣтъ · И҆ жи́тъ нахо́ръ лѣтъ ѻѳ҃ , и҆ родѝ ѳа́рꙋ , и҆ житъ нахо́ръ ро́ждъ ѳа́рꙋ лѣтъ рк҃ѳ , и҆ роди сн҃ы и҆ дще́ры , и҆ ѹ҆́мрѣтъ · И҆ жи́тъ ѳа́ра лѣтъ ѻ҃ , и҆ ро́ди а҆вра́ма , и҆ нахо́ра і҆ а҆ра́на . Си́ же бы́тїѧ ѳа́ры , ѳа́ра родѝ а҆вра́ма , и҆ нахо̀ра , и҆ а҆ра́на · А҆ра́н же роⷣ‍ꙵ ло́та · И҆ ѹ҆мре а҆ра́нъ предъ ѳа́рою ѿц҃емъ свои҆́мъ , въ ꙁем̾ли в неиже сѧ родѝ въ се́лехъ хал̾дѣ́искихъ · И҆ поꙗ҆́ста а҆вра́мъ и҆ нахо́ръ себѣ же́ны , и҆мѧ женѣ а҆вра́мли са́ра . И҆ и҆мѧ женѣ нахо́ровѣ ме́льха д̾щи а҆ра́нѧ , с҄е е҆́сть ѿц҃ъ ме́лшинъ , и҆ ѿц҃ъ е҆́схи Бѧ́ше же сар̀а непло́ды , и҆ не ражⷣаше дѣте́и . и҆ поѧⷮ ѳа́ра а҆вра́ма сн҃а своего , и҆ ло́та сн҃а а҆ра́нѧ , сн҃а , сн҃а свое̑го и҆ са́рꙋ сно́хꙋ свою̀ женꙋ̀ а҆вра́млю сн҃а свое̑го , И҆ и҆ꙁведе ѧ҆̀ и҆ꙁ̾ ꙁемлѧ̀ хал̾дѣи́ски , и҆ти на́ ꙁеⷨлю ханаа҆́ньскꙋ , и҆ прїидо́ша да́же и҆ до хары , и҆ всели́шасѧ т҄ꙋ · Бы́ша же вс҄и дн҃їе ѳа́ры въ хараа҆́нѣ лⷮѣ , с҃е , и҆ ѹ҆́мрѣтъ , ѳа́ра въ хараа҆́нѣ · Глава̀ , в҃і · И ре́че г҃ь а҆вра́мꙋ , и҆ꙁыи̑ди ѿ ꙁеⷨлѧ твоеѧ̀ , и҆ ѿ ро́да твое̑го , и҆ ѿ до́мꙋ ѿц҃а твое̑го , И҆ и҆ди въ ꙁе́млю в̾ ню́же ти покажꙋ̀ , и҆ сътворю̀ тѧ̀ въ ꙗ҆ꙁыкъ ве́лїи , и҆ блⷵвлю тѧ , и҆ въꙁвели́чю и҆мѧ̀ твоѐ , и҆ бꙋдеши блⷵвнъ , и҆ блⷵвлю блⷵвѧ́щаѧ тѧ̀ , и҆ кленꙋщаѧ̑ тѧ̀ прокленꙋ , и҆ блⷵвѧ́тсѧ ѻ҆ тебѣ вс҄ѧ племена̀ ꙁе́мнаѧ . И҆ и҆де а҆вра́м̾ ꙗ҆́коже гл҃а е҆мꙋ г҃ь , и҆дѧ́ше с ни́мъ и҆ ло́т̾ · А҆вра́м же бѧше лѣтъ ѻ҃е , е҆гда̀ и҆ꙁы́иде ѿ ꙁемлѧ̀ хараа҆́нѧ · И҆ поѧ̀ а҆вра́мъ женꙋ̀ свою̀ сарꙋ , и҆ ло́та сн҃а бра́та свое̑го , и҆ всѧ и҆мѣ́нїа своѧ̀ е҆ли́ко притѧжа́ша , и҆ всѧ̀ дш҃а ꙗ҆же притѧжа́ша въ хараа҆́ни , и҆ꙁыи̑до́ша и҆ ті́и въ ꙁе́млю хананею́  · И҆ ѻ҆бы́иде а҆враⷨ ꙁе́млю всю̀  , до мѣ́ста , сихе́м̾ска , къ дꙋ́бꙋ высо́комꙋ , хананеи́ же тогда̀ живѧ́хꙋ на ꙁеⷨли то́и . И҆ ѧ҆ви́сѧ г҃ь а҆вра́мꙋ , и҆ реⷱ‍҇ е҆мꙋ сѣмени твое̑мꙋ даⷨ ꙁе́млю сїю̀ · Й съꙁда̀ т҄ꙋ а҆враⷨ тре́бникъ г҆ꙋ ꙗ҆́вльшемꙋсѧ е҆мꙋ · И҆ въстꙋпѝ ѿтꙋ́дꙋ въ го́рꙋ на въсто́къ лицⷨе прѧ́мо веѳи́ль , и҆ поста́ви хра́мъ свои въ веѳи́ль к̾ мо́рю къ востоком̾ , и҆ соꙁда̀ т҄ꙋ тре́бникъ г҃ꙋ , и҆ помоли́всѧ во и́мѧ г҃а . ꙗ҆́вльшагосѧ е҆мꙋ · И҆ въꙁдви́жесѧ а҆враⷨ , і҆ и́де въ ѻ҆рꙋжїи сквоꙁѣ пꙋсты́ню , и҆ бы́сть глⷣа на ꙁемлѝ · И҆ прїиде а҆враⷨ въ е҆гѷпетъ , хотѧ̀ жи́ти т҄ꙋ , ꙗ҆́ко соѻ҆долѣлъ бѧше глⷣа на ꙁемлѝ · Бы́сть же е҆гда̀ приближи́сѧ а҆вра́мъ вни́ти въ е҆гѷпетъ , ре́че а҆враⷨ са́рѣ женѣ свое́и , ви́жⷣꙋ а҆́ꙁъ ꙗ҆́ко добра̀ е҆си жена̀ в̾ лицѐ , бꙋдетъ ѹ҆́бо е҆гда̀ ѹ҆ви́дѧⷮ тѧ̀ е҆гѷптѧне , и҆ рекꙋтъ ꙗ҆́ко жена̀ е҆си е҆мꙋ и҆ ѹ҆бїю́тъ м҄ѧ а҆ тебѐ по́имꙋт̾ , рцы̀ ѹ҆бо ꙗ҆ко сестра̀ е҆мꙋ е҆́смь , да и҆ мнѣ добро̀ бꙋ́детъ тебѐ ра́ди . и҆ бꙋ́детъ жива̀ дш҃а моѧ̀ тебѐ ра́ди · Бы́сть же е҆гда̀ вънїиде а҆враⷨ въ е҆гѷпет̾ , и҆ видѣвше е҆гѷптѧне женꙋ̀ е҆го , ꙗ҆ко добра̀ бѧ́ше ѕѣло̀ · Ви́дѣша ю҆̀ кн҃ѕи фараѻ҆ни , и҆ похвали́ша ю҆̀ къ фараѻ҆́нꙋ , и҆ въведо́ша ю҆̀ въ до́мъ фараѻ҆́новъ і҆ а҆вра́мꙋ добрѣ бѧ́ше е҆ѧ̀ дѣлѧ · И҆ бы́ша а҆вра́мꙋ ѻ҆вца̀ говѧ́да и҆ ѻ҆слѧта , рабы̀ и҆ рабы́нѧ и҆ мщата и҆и̑ вельблю́ди · И҆ мꙋчи г҃ь мꙋ́ками вели́кими фараѻ҆́на и҆ дом̾ е҆го , са́ры дѣлѧ жены̀ а҆вра́млѧ . Въꙁва́ же фараѻ҆́нъ а҆вра́ма , и҆ речѐ е҆мꙋ чт҄о сѐ сътвори́ ми , не повѣдаⷡ‍҇ ꙗ҆́ко на̀ тѝ е҆сть , почто́ ли ре́че ꙗ҆ко сестра̀ ми е҆сть , поꙗ̑х̾ ю҆̀ себѣ в женꙋ̀ · И҆ нн҃ѣ сѐ жена̀ твоѧ̀ прⷣе тобо́ю пое̑мъ ю҆̀ ѿи̑ди · И҆ повелѣ фараѻ҆нъ мꙋжеⷨ а҆вра́ма дѣлѧ , проводи́ти е҆го и҆ женꙋ̀ е҆го , и҆ вс҄е е҆лико бѧ́ше е҆го , и҆ ло́та с ни́мъ
Глⷡ‍҇а , г҃і · И ꙁы́иде же а҆вра́м̾ ѿ е҆гѷпта са́мъ и҆ жена̀ е҆го , и҆ вс҄е е҆ли́ко е҆го въ пꙋсты́ню , и҆ ло́тъ с ни́мъ · А҆вра́м̾ же бѧ́ше бога́тъ ѕѣло̀ , ското́мъ , ꙁла́томъ , и҆ срѣбромъ · И҆ и҆де ѿню́дꙋже бѣ прише́лъ , въ пꙋсты́ню до веѳи́лѧ . до мѣста и҆дѣже бѣ е҆мꙋ хра́мина пе́рвѣе ме́ждꙋ веѳи́лемъ , и ме́ждꙋ а҆́гге , въ мѣстѣ тре́бища , идеже̾ сътвори́лъ бѣ пе́рвѣе хра́м̾ , и҆ молѝ т҄ꙋ и҆мѧ а҆вра́мъ г҃а · И҆ ло́тꙋ же и҆́же хожда́ше съ а҆́вра́момъ бѧ́хꙋ ѻ҆вца и҆ говѧ́да , и҆ скота̀ много , и҆ не въмѣща́ше и҆хъ ꙁемлѧ̀ жи́ти въкꙋпѣ , ꙗ҆́ко и҆мѣнїе и҆хъ бѧ́ше мно́го , и҆ не можа́хꙋ жи́ти въкꙋпѣ . Бы́сть же сва́ръ междꙋ пастꙋхѝ скота̀ а҆вра́млѧ , и҆ междꙋ пастꙋхѝ скота̀ ло́това , ханане́и же , и҆ фереꙁе́и тогда̀ насе́лницы бѧ́хꙋ въ ꙁеⷨли тои . Ре́че же а҆вра́мъ ло́тꙋ , да не бꙋ́детъ сва́ръ междꙋ мно́ю и҆ тобо́ю , и҆ меⷤдꙋ пастꙋхѝ твои҆́ми , и҆ ме́ждꙋ пастꙋхѝ мои́ми , ꙗ҆́ко чл҃ка бра́та е҆свѣ себѣ Не се́ ли всѧ̀ ꙁемлѧ̀ прⷣе тобо́ю  , ѿлꙋчи́сѧ ты̀ ѿ менѐ , любо ты̀ на́ лѣво а҆ а҆́ꙁъ на́ десно , любо ты̀ на десно а҆ а҆́ꙁъ на́ лѣво · И҆ въꙁве́дъ ло́тъ ѻ҆́чи своѝ и҆ видѣ ве́съ предѣлъ и҆ѻ҆рда́нескъ , ꙗ҆́ко ве́съ наводне́нъ бѧ́ше водо́ю , пре́жⷣе рассы́панїѧ содо́мска и҆ гомоⷬ‍҇ска , ꙗ҆ко ра́и бж҃їи , и҆ ꙗ҆́ко ꙁемлѧ е҆гѷпет̾ска , да́же и҆ до ꙁогора · И҆ и҆ꙁбра̀ себѣ ло́тъ ве́съ предѣлъ и҆ѻ҆рда́нескъ , и҆ ѿи̑де ло́тъ ѿ въсто́ка , и҆ раꙁлꙋчи́стасѧ ѻ҆́ба бра́та ѿ себе · А҆враⷨ же всели́сѧ в ꙁе́млю ханаѻ҆́ньскꙋ · Лѻ́т̾ же всели́сѧ въ грⷣа предѣлескъ , и҆ всели́сѧ в содо́мъ · Чл҃цы же и҆же в содо́мѣ ꙁлѝ , и҆ грѣшни прⷣе бм҃ъ ѕѣло̀ · Ре́че же б҃ъ къ а҆вра́мꙋ , ꙗ҆́коже ѿлꙋчи́сѧ ло́тъ ѿ него , въꙁдви́гни ѻ҆́чи своѝ и҆ ви́ждь , ѿ мѣста и҆дѣже ты̀ нн҃ѣ е҆си , к сѣверꙋ и҆ ко въсто́коⷨ и҆ къ мо́рю , ꙗ҆́ко всю̀ ꙁе́млю ю҆же ты̀ ви́диши , тебѣ да́мъ ю҆̀ , и҆ сѣмени твое̑мꙋ въ вѣки , и҆ сътворю̀ племѧ̀ твоѐ ꙗ҆́ко пѣсо́къ ꙁе́мныи · И҆ а҆́ще кт҄о мо́жетъ и҆счестѝ пѣсо́къ ꙁе́мныи , то̀ и҆ сѣмѧ̀ твое и҆ꙁочтеⷮ · Въста́въ и҆ ѻ҆быиди ꙁеⷨлю въ длъготꙋ еѧ̀ и҆ въ широтꙋ̀ , ꙗ҆́ко тебѣ дам̾ ю҆̀ , и҆ сѣмени твое̑мꙋ въ вѣки , і҆ ѿсели́сѧ а҆вра́мъ , и҆ пришеⷣ въсели́сѧ ѹ҆ дꙋба мам̾врїѧ , и҆же бѧ́ше въ хевро́нѣ , и҆ съꙁда тꙋ̀ тре́бникъ г҃ꙋ ·
Глⷡ‍҇а , д҃і · Б ы́сть же въ црⷵтво марфа́ле цр҃ѧ сеннаа́рьска , и҆ ариѻ҆́хъ цр҃ь е҆ласа́рескъ  , и҆ ходо́логоморъ цр҃ь е҆ламе́рескь , и҆ ѳар̾галъ цр҃ь ꙗ҆́ꙁы́ческїи · И҆ сътвориша ра́ть , съ вала́комъ цр҃емъ содо́мъскимъ , и҆ съ вар̾са́вою цр҃емъ гомо́рскїмъ , и҆ съ сеннаа́ромъ цр҃емъ а҆дама́ньскимъ , и҆ симово́ромъ цр҃ем̾ севоим̾скимъ · И҆ цр҃емъ вала́комъ се́и е҆́сть сиго́ръ , и҆ вс҄и совѣща́шасѧ на де́брь лѷкїю , с҄е е҆сть море солиⷳ‍҇ное в҃і лⷮѣ , рабо́таша ходологомо́рю · тре́тїа̑го же на́десѧть лѣта , ѿверъго́шасѧ е҆го · И҆ въ д҃і лѣто , прїиде ходологомо́ръ , и҆ цр҃и и҆же с ниⷨ и҆ съсѣко́ша гига́нты і҆ е́же въ настаро́ѳѣ и҆ въ канаи́ме , и҆ ꙗ҆́ꙁы́цы крѣ́пки въкꙋ́пѣ с ни́ми . и҆ съмѣѧ́ и҆же въ са́вѣ гра́дѣ и҆ хор̾ре́ѧ и҆же въ гораⷯ сѷи́ръскиⷯ . до тереми́нѳа фараѻ́нѧ , и҆же е҆сть въ пꙋсты́ни · И҆ ѻ҆брати́вшесѧ прїидо́ша къ и҆сто́чникꙋ сꙋ́дномꙋ . е҆же е҆сть кади́съ , и҆ съсѣко́ша кн҃ѕѧ а҆мали́чески , і҆ а҆мор̾ре́ѧ живꙋщаѧ въ а҆саⷩ‍҇ ѳама́рѣ , и҆ꙁы́де же цр҃ь содоⷨскїи и҆ цр҃ь гомо́рскїи , и҆ цр҃ь а҆дама́ньскїи , и҆ цр҃ь севои́мскъ , и҆ цр҃ь валаⷦ‍҇ с҄и е҆сть сиго́рскїи , и҆ въполчи́шасѧ на сѣ́чю въ ю҆до́лїи лѷкїи на ходологомо́ра , цр҃ѧ е҆ла́мска . и҆ ѳарга́ла цр҃ѧ ꙗ҆́ꙁы́ческа , і҆ а҆марфа́ла цр҃ѧ сеннаа́рска . і҆ а҆рїѻ҆́ха цр҃ѧ е҆ласа́рска , четы́ри цр҃и на е҃ ю̀ . доли́на же алѷкїѧ , и҆мѧ́ше кла́деꙁи вѣ́верны · И҆ побѣже цр҃ь содо́мъскїи , и҆ цр҃ь гомо́рскїи и҆ въпадо́ша в нѧ̀ , ѻ҆ста́вльшїи же бѣжа́ша въ горꙋ і҆ ѻ҆держа́ша ю҆̀ · И҆ поѧ́ша вс҄ѧ конѧ̀ содо́м̾скїи и҆ гомо́рскїи , и҆ вс҄е ѻ҆рꙋжїе и҆хъ и҆ ѿи̑до́ша · Поѧ́ша же и҆ ло́та сн҃а брата а҆вра́мова , і҆ и҆мѣнїе е҆го и҆ ѿи̑до́ша · Бѣ б҄о въ содо́мѣх̾ живыи , пришеⷣ же е҆ді́нъ ѿ и҆сцелѣвшиⷯ повѣда а҆вра́мꙋ прише́лцꙋ · А҆враⷨ же жи́тъ ѹ҆ дꙋба мам̾врїѧ · А҆море́и же бра́та е҆схо́лѧ , и҆ бра́та е҆ѹ҆на́нѧ , и҆же бѣша ро́тницы а҆вра́мовы · ѹ҆слы́шаⷡ‍҇ же а҆вра́мъ , ꙗ҆́ко плѣни́ша ло́та снв҃ца е҆го , и҆ събра̀ вс҄ѧ домочаⷣца  , т҃ и҆ и҃і . и҆ гна́ша въ слѣдъ и҆х̾ до до́на , и҆ нападѐ на́ нѧ но́щїю , саⷨ и҆ ѻ҆́троцы е҆го с нимъ . и҆ пораꙁѝ и҆хъ и҆ гонѝ и҆́хъ до сова́ла , ꙗ҆же е҆сть ѻ҆шꙋюю̀ дама́ска · И҆ въꙁвратѝ вс҄ѧ и҆ конѝ содо́мъска и҆ ло́та сн҃а бра́та своегѡ̀ воꙁъвра́тѝ , и҆ всѧ̀ и҆мѣнїа е҆го и҆ жены̀ и҆ лю́ди · И҆ꙁы́де же цр҃ь содо́м̾скїи въ стрѣте́нїе е҆мꙋ , е҆гда̀ въꙁ̾врати́сѧ ѿ сѣ́чѧ ходологомо́ра и҆ цр҃еи сꙋщиⷯ с ниⷨ въ ѹ҆до́ле са́винѣ , сїе бѧ́ше поле цр҃во · И҆ мелхиседе́къ цр҃ь сали́меск̾ , и҆ꙁнесѐ хлⷠ‍҇ѣ и҆ вино̀ , бѧ́ше же сщ҃енниⷦ‍҇ б҃а вы́шнего . и҆ блⷵви а҆вра́ма и҆ рече , блⷵвен̾ а҆вра́мъ б҃ꙋ вы́шнемꙋ , и҆же съꙁда̀ нб҃о и҆ ꙁе́млю , и҆ блⷵвенъ б҃ъ вы́шнїи , и҆же преда̀ врагѝ твоѧ в рꙋцѣ твоѝ , и҆ да́сть е҆мꙋ десѧти́нꙋ а҆враⷨ ѿ всего̀ · Рече же цр҃ь содо́мескъ къ а҆вра́мꙋ . дажⷣь м҄и мꙋжа , а҆ конѧ̀ въꙁмѝ себѣ . рече же а҆враⷨ къ цр҃ю содоⷨскꙋ , въꙁдви́гнꙋ рꙋкꙋ мою къ г҃ꙋ б҃ꙋ вы́шнемꙋ , и҆же сътворѝ нб҃о и҆ ꙁемлю , а҆ще ѿ ве́рви до въꙁвꙋ́ꙁы сапо́жныѧ , въꙁмꙋ̀ ѿ всеⷢ‍҇ твое̑го , да не рече́ши ѻ҆богатиⷯ а҆вра́ма , ра́ꙁвѣ и҆же сꙋть и҆ꙁъѧ́ли ѻ҆́троцы , и҆ ча́сть мꙋжїи , и҆же сꙋть ходи́ли со мно́ю , е҆схо́лъ і҆ еѹ҆на́нъ маⷨвре , сїи да во́ꙁмꙋтъ ча́сти своѧ̀ ·
Глⷡ‍҇а , е҃і · По гл҃анїи же се́м̾ , бы́сть сло́во гн҃е къ а҆вра́мꙋ въ видѣ́нїи въ нощѝ гл҃ѧ не бо́исѧ а҆вра́ме а҆ꙁъ ꙁащищꙋ̀ т҄ѧ м̾ꙁⷣа т҄и бꙋдетъ ѕѣло̀ мно́га · Гл҃а же а҆вра́мъ влⷣко г҃и что̀ ми дасѝ а҆́ꙁ же ѿпꙋщꙋсѧ беꙁ ча́да . сн҃ъ же масе́ковъ домоча́дица мое̑ѧ , с҄и дама́скосъ е҆лїе̑ꙁе́ръ · И҆ ещѐ рече а҆враⷨ , е҆́льмаже мн҄ѣ не да́сть пло́да , домоча́децъ мой наслѣдникъ бꙋдетъ по мн҄ѣ · И҆ а́бїе гла́съ гн҃ь бысть къ немꙋ̀ гл҃ѧ , не бꙋдетъ се́и наслѣ́дник̾ твой , н҄о и҆же и҆ꙁы́детъ и҆с тебѐ , то́и бꙋдетъ наслѣдник̾ тебѣ · И҆ и҆ꙁведѐ и҆̀ во́нъ и҆ реⷱ‍҇ къ немꙋ , въꙁрѝ на нб҃о и҆ съчтѝ ѕвѣꙁды , а҆ще мо́жеши и҆счестѝ и҆ рече та́ко бꙋдет̾ сѣмѧ твое · Вѣ́рова а҆вра́мъ б҃ꙋ и҆ въмѣни́сѧ е҆мꙋ въ пра́вдꙋ · И҆ рече къ немꙋ а҆́ꙁъ е҆смь б҃ъ и҆ꙁведы́и тѧ ѿ страны̀ хал̾дѣ́искїа , ꙗ҆́ко да́ти тебѣ ꙁемлю сїю прїѧ́ти ю҆̀ · И҆ рече влⷣко г҃и по чесомꙋ с҄е раꙁꙋмѣю , ꙗ҆́ко прїѧ́ти ю҆̀ и҆́мамъ · Рече же къ немꙋ . въꙁмѝ м҄и ю҆́ницꙋ трилѣтнꙋ , и҆ коꙁꙋ̀ трилѣтнꙋ і҆ ѻ҆ве́нъ трилѣтен̾ , и҆ съ горлицею го́лꙋбъ · Въꙁѧ́вшꙋ же е҆мꙋ вс҄ѧ и҆ претеса̀ ѧ҆̀ на́ полы , и҆ положи ѧ҆̀ раꙁли́чно прѧ́мо къ себѣ , птиⷰ‍҇ же не претеса̀ . сълетѣша же пти́ца на телеса̀ расте́санаѧ  , и҆ сѣде съ ни́ми а҆враⷨ · Ꙁаходѧщꙋ же слн҃цꙋ ѹ҆́жасъ нападѐ на а҆вра́ма , и҆ с҄е страⷯ те́мен̾ ве́лїи нападѐ на́нь · И҆ рече́но бы́сть а҆вра́мꙋ вѣ́дѧ вѣждь , ꙗ҆́ко ѻ҆быта́лницы бꙋдꙋт̾ сѣмѧ твое в̾ ꙁемлѝ не свое́и , и҆ порабо́тѧтъ и҆ ꙁаꙁлѧтъ иⷨ , и҆ смирѧⷮ ѧ҆̀ четыриста̀ лⷮѣ ꙗ҆ꙁы́кꙋ же е҆мꙋже порабо́таю̑т̾ сꙋждꙋ а҆́ꙁъ · Посе́м же и҆ꙁы́дꙋтъ съ и҆мѣнїемъ мно́гимъ , ты́ же ѿи́деши къ ѿц҃ем твои̑мъ , жи́въ съ мироⷨ въ ста́рости до́брѣ · Четве́ртое же колѣно ѻ҆братиⷮсѧ сѣмо · Не сꙋть б҄о сконча́лисѧ грѣсѝ а҆мор̾рѣи досе́лѣ · И҆ ꙗ҆ко бысть сл҃нце на ꙁа́ходѣ , пла́мы бысть и҆ с҄е пе́щъ кꙋрѧ́щисѧ , и҆ свѣща̀ ѻ҆́гнены проидо́ша междꙋ по́лотми си́ми · Въ то́и дн҃ь ꙁавѣща̀ г҃ь а҆вра́мꙋ ꙁавѣтъ гл҃ѧ , сѣмени твое̑мꙋ даⷨ ꙁемлю сїю , ѿ рѣкѝ е҆гѷпеⷮскїѧ , до рѣкѝ вели́кїѧ е҆фра́тъ . кене́ѧ , и҆ кенеꙁе́ѧ , и҆ кеⷣмонеѧ и хет̾ѳе́а и҆ фереꙁе́а , и҆ рафаи́ны , і҆ а҆морре́а и҆ ханане́ѧ , і҆ еѹ҆ве́ѧ , і҆ енесе́ѧ , і҆ евꙋсе́ѧ ·
Глⷡ‍҇а , ѕ҃і · Са́ра же жена̀ а҆вра́млѧ , не ражда́ше е҆мꙋ · Бѧ́ше же раба̀ ѹ҆ неѧ̀ е҆гѷптѧныни , се́и и҆́мѧ а҆га́ръ , рече́ же са́ра къ а҆вра́мꙋ , с҄е ꙁаключи́ мѧ г҃ь не ражда́ти , въни́ди ѹ҆́бо къ рабѣ мое́и и҆ роди́ши ѿ неѧ̀ · Послꙋша́ же а҆вра́мъ гл҃анїѧ са́рина , и҆ пои́мши жена̀ а҆вра́млѧ , а҆га́ръ е҆гѷптѧныню рабꙋ свою̀ по і҃ мъ лѣтѣ все́ленїа а҆вра́млѧ въ ꙁе́млю ханаа́ню , и҆ дадѐ ю҆̀ въ женꙋ̀ а҆вра́мꙋ мꙋжꙋ свое̑мꙋ · И҆ въни́де къ а҆гарѣ и҆ ꙁача́тъ · И҆ вѣдѣ ꙗ҆́ко въ ѹ҆тро́бѣ и҆́мать , и҆ въ ѹ҆кори́ꙁнѣ бысть гжⷵа е҆ѧ̀ предъ не́ю · И҆ ре́че са́ра къ а҆вра́мꙋ , ѻ҆би́да ми ѿ тебѐ , с҄е а҆́ꙁъ даⷯ рабꙋ̀ мою въ рꙋцѣ твоѝ · ѻ҆на же ви́дѣвши ꙗ҆́ко въ ѹ҆тро́бѣ и҆́мать , въ ѹ҆кори́ꙁнѣ быхъ ѿ неѧ̀ , сꙋдѝ б҃ъ междꙋ мно́ю , и҆ тобо́ю · Рече же а҆вра́мъ къ са́рѣ , с҄е раба̀ твоѧ̀ въ рꙋкꙋ твое́ю , творѝ е́й ꙗ҆́коже т҄и е҆сть го́днѣ · И҆ бѣ́дно е́й сътворѝ са́ра и҆ пробѣжѐ ѿ лица̀ еѧ̀ · И҆ ѻ҆брѣте ю҆̀ а҆гг҃лъ г҃а б҃а , ѹ҆ и҆сто́чника воды̀ въ пꙋсты́ни на ꙁемлѝ , на пꙋтѝ сѷръ · И҆ рече е́и а҆́гг҃лъ гн҃ь а҆га́ръ раба̀ са́рина ѿкꙋдꙋ и҆́деши и҆ ка́мо грѧде́ши · ѻ҆на́ же ѿвѣща̀ ѿ лица̀ са́ры гжⷵа мое́ѧ , а҆ꙁъ пробѣга́ю · Рече же а҆гг҃лъ гн҃ь , ѻ҆брати́сѧ къ гжⷵи свое́и , и҆ покори́сѧ поⷣ рꙋкꙋ еѧ̀ · И҆ рече а҆гг҃лъ гн҃ь , мно́жа ѹ҆мно́жꙋ сѣмѧ твоѐ , и҆ не съчтеⷮсѧ ѿ мно́жества . И҆ рече е́и а҆́гг҃лъ гн҃ь , с҄е ты̀ въ ѹ҆тро́бѣ и҆́маши и҆ роди́ши сн҃ъ и҆ нарече́ши и҆́мѧ е҆мꙋ и҆ꙁма́и̑лъ · Ꙗ҆́ко приꙁрѣ г҃ь на смире́нїе твоѐ · Се́й бꙋдетъ по́лныи чл҃къ , рꙋцѣ е҆го на всⷯѣ и҆ рꙋки всⷯѣ на не́мъ , и҆ преⷣ лице́мъ всеѧ̀ братїа свое́ѧ въсели́тсѧ · И҆ приꙁва̀ а҆га́ръ и҆́мѧ гн҃е гл҃ющаго къ не́и , т҄ы б҃ъ и҆же приꙁрѣ на́ мѧ , ꙗ҆́ко реко́хъ с҄е ви́дѣхъ прѧ́мо мн҄ѣ ви́дѧщаго м҄ѧ , сего ради проꙁва̀ кла́дѧꙁь то́и кла́дѧꙁь и҆же преⷣ ни́ми ви́дѣхъ с҄е межⷣꙋ кадиⷵ и҆ межⷣꙋ вара́дъ · И родѝ а҆га́ръ сн҃а а҆вра́мꙋ , и҆ наречѐ а҆вра́мъ и҆́мѧ сн҃ꙋ свое̑мꙋ и҆же родѝ е҆мꙋ а҆га́ръ и҆ꙁма́илъ а҆вра́м же б҄ѣ лⷮѣ п҃ѕ , е҆гда̀ родѝ а҆га́ръ а҆вра́мꙋ и҆ꙁма́ила ·
Глⷡ‍҇а , ꙁ҃і · Бы́сть же , а҆вра́мꙋ лⷮѣ ч҃ѳ · И҆ ꙗ҆́ви́сѧ г҃ь а҆вра́мꙋ , и҆ ре́че е҆мꙋ а҆́ꙁъ е҆смь б҃ъ тво́и , бл҃гоѹ҆годѝ предо мно́ю , и҆ бꙋди непоро́ченъ · И҆ положꙋ̀ ꙁавⷮѣ мо́и межⷣꙋ мно́ю и҆ межⷣꙋ тобо́ю , і҆ ѹ҆мно́жꙋ т҄ѧ ѕѣло̀ · И҆ падѐ а҆вра́мъ на лицы̀ своеⷨ · И҆ гл҃а е҆мꙋ б҃ъ рекїи , аꙁъ и҆ ꙁавѣтъ мо́и с тобо́ю , и҆ бꙋ́деши ѿц҃ъ мно́гимъ ꙗ҆́ꙁы́комъ · И҆ не проꙁове́тсѧ ктомꙋ̀ и҆́мѧ твоѐ а҆враⷨ н҄о бꙋ́детъ и҆́мѧ твое а҆враа́мъ · Ꙗ҆́ко ѿц҃а мно́гим̾ ꙗ҆́ꙁы́комъ положиⷯ т҄ѧ , и҆ въꙁра́щꙋ т҄ѧ ѕѣло̀ ѕѣло̀ и҆ поста́влю тѧ въ наро́ды , и҆ цр҃и и҆с тебѐ иꙁы́дꙋтъ , и҆ поста́влю ꙁавѣт̾ мо́й межⷣꙋ мно́ю и҆ межⷣꙋ тобо́ю , и҆ межⷣꙋ сѣменемъ твоиⷨ , по тебѣ в роⷣ‍ꙵ и҆хъ , въ ꙁавѣтъ вѣ́ченъ · И҆ бꙋ́дꙋ тебѣ б҃ъ , и҆ сѣмени твое̑мꙋ по тебѣ , и҆ даⷨ тебѣ и҆ сѣ́мени твое̑мꙋ , ꙁемлю̀ въ не́йже ты ѻ҆биталъ е҆си , вс҄ю ꙁемлю̀ ханаа́ньскꙋ , въ ѻ҆дръжа́нїе вѣ́чно , и҆ бꙋ́дꙋ и҆мъ б҃ъ · И҆ рече б҃ъ къ а҆враа́мꙋ , т҄ы же ꙁавѣтъ мои сънабдѝ , и҆ сѣмѧ твое с тобо́ю въ родъ иⷯ , с҄е еⷵ ꙁавѣт̾ е҆гоже съблюдеши межⷣꙋ мно́ю и҆ тобо́ю , и҆ сѣ́менемъ твоиⷨ по тебѣ в ро́дѣхъ и҆хъ . ѻбрѣжет̾ же сѧ всѧк̾ мꙋ́жескъ полъ , ѻ҆брѣ́жете плоть коне́чнꙋю вашꙋ , и҆ бꙋ́детъ въ ꙁна́менїе ꙁавѣтꙋ , междꙋ̀ мно́ю и҆ вами . и҆ младенцы ваши , въ и҃ дн҃ь ѻ҆брѣжете весь мꙋ́жескїи полъ въ ро́дѣ вашемъ · домоча́дець и҆ кꙋ́пленыи  , и҆ всѧкъ и҆же нѣста ѿ плода твое̑го ѻ҆брѣ́ꙁанїемъ ѻ҆брѣ́жетсѧ , домоча́дець до́мꙋ твое́го и҆ кꙋ́пленыи · И҆ бꙋдеть ꙁавѣтъ мои на плоти ва́шеи въ ꙁавѣтъ вѣ́ченъ · Неѻ҆брѣ́ꙁаныи же мꙋ́жескыи полъ , и҆же не ѻбрѣжеⷮ с҄и плоти коне́чныѧ е҆мꙋ въ дн҃ь ѻ́смыи погꙋби́тсѧ дш҃а т҄а ѿ ро́да свое̑го , ꙗ҆ко ꙁавѣтъ мои раꙁорѝ · И҆ рече б҃ъ а҆враа́мꙋ са́ра жена твоа , не проꙁовеⷮсѧ ктомꙋ сара . н҄о са́рра бꙋ́ди и҆мѧ е҆й , и҆ блⷵвлю ю҆̀ , и҆ дамъ тебѣ ѿ неа ча́до , и҆ блⷵвлю е҆̀ , и҆ бꙋ́деⷮ въ ꙗ҆́ꙁы́кы . и҆ цр҃и ꙗ҆ꙁы́комъ и҆ꙁ него и҆ꙁы́идꙋтъ · Паде же а҆враа́мъ на лицы свое̑мъ , и҆ посмѣѧ́сѧ и҆ помысли въ ѹ҆мѣ своеⷨ гл҃ѧ . а҆ще , р҃ . лѣтъ мꙋжꙋ родиⷮсѧ сн҃ъ , а҆ще же и҆ са́рра , ч҃ лѣтъ сꙋщи родиⷮ · И҆ рече а҆враа́мъ къ б҃ꙋ . и҆ꙁма́илъ с҄и да живе́тъ преⷣ тобо́ю · Речеⷤ‍ⷷ б҃ъ къ а҆враа́мꙋ бꙋ́ди , и с҄е са́рра жена твоа̀ роди́тъ тебѣ сн҃ъ , и҆ нарече́ши и҆мѧ е҆мꙋ і҆саа́къ , и҆ положꙋ ꙁавⷮѣ мой къ немꙋ̀ , въ ꙁавѣтъ вѣ́ченъ , быти е҆мꙋ въ б҃ъ , и҆ сѣмени е҆го по неⷨ и҆ꙁма́ила же радѝ , с҄е послꙋшⷯа тебе . и҆ блⷵвихъ и҆̀ , и҆ въꙁвращꙋ и҆̀ , и҆ ѹ҆мно́жꙋ и҆̀ ѕѣло . в҃і . ꙗ҆́ꙁы́ка роди́т̾ . и҆ сътворю и҆̀ въ ꙗ҆́ꙁы́къ ве́лїи . и҆ ꙁавⷮѣ мо́и поста́влю къ і҆саа́кꙋ е҆гоⷤ‍ⷷ роди́тъ тебѣ са́рра , въ врѣмѧ нн҃ѣшнеѐ . въ лѣто второ́е , сконча же б҃ъ гл҃ъ къ а҆враа́мꙋ , и҆ въꙁы́де бг҃ъ ѿ авраа́ма · И҆ поѧ̀ а҆враа́мъ . и҆ꙁма́ила сн҃а свое̑го , и҆ вс҄ѧ домочаⷣца своѧ . и҆ вс҄ѧ кꙋпленыѧ своѧ̀ , и҆ ве́сь и҆ мꙋ́жескъ полъ домꙋ свое̑го , и҆ ѻ҆брѣ́ꙁа плоⷮ коне́чнꙋю иⷯ , въ врѣмѧ дн҃и того , ꙗ҆коже гл҄а е҆мꙋ б҃ъ · А҆враа́мꙋ же быⷵ лѣтъ , ч҃ и҆ ѳ҃ . е҆гда ѻ҆брѣ́ꙁа плоть коне́чнꙋю е҆мꙋ , въ врѣмѧ дн҃и того ѻ҆брѣ́ꙁасѧ а҆враа́мъ , і҆ и҆ꙁма́илъ сн҃ъ е҆го , и҆ вс҄и мꙋжи до́мꙋ е҆го , и҆ вс҄и домочаⷣц́ы . и҆ кꙋ́пленыи , ѿ всѣхъ наро́довъ . ѻ҆брѣꙁа ѧ҆̀ ·
Глⷡ‍҇а , и҃і · Ꙗви же сѧ е҆мꙋ б҃ъ ѹ҆ дꙋба маⷨврїѧ , сѣдѧ́щемꙋ преⷣ двеⷬ‍҇ми храмꙋ е҆го въ полꙋдн҄е . въꙁрѣв же ѻ҆чима свои̑ма . и҆ ѹ҆ꙁрѣ , и҆ се трїе мꙋжи стоѧ́хꙋ прѧмо е҆мꙋ , и҆ видѣвъ и҆̀ притечѐ въ срѣт́енїе и҆мъ ѿ две́рїи храма е҆го , и҆ поклони́сѧ до ꙁемлѧ̀ , и҆ рече Ги҃ а҆ще ѻ҆брѣтохъ блⷣгть , пред лицеⷨ твоимъ , не минѝ раба свое̑го , да сѧ принесетъ вода̀ , и҆ ѻ҆мы́ютсѧ ногы ваша . и҆ прохлади́тесѧ поⷣ дꙋ́бомъ . и҆ принесꙋ̀ хлѣбы да ꙗ҆́сте · И҆ посем̾ мине́те на пꙋть свои е҆гоⷤ‍ⷷ ради съврати́стесѧ сѣмо къ рабꙋ̀ свое̑мꙋ . и҆ рѣша та́ко сътворѝ , ꙗ҆́коже гл҃а · И҆ потъща́всѧ а҆враа́мъ въ храминꙋ къ са́ррѣ и҆ рече е҆й , ѹ҆скорѝ вꙁѧ́ти три спꙋ́ды мꙋки чисты , и҆ сътворѝ потре́бники · И҆ тече а҆враа́мъ въ кра́вы . и҆ поѧ̀ телецъ млаⷣ и҆ до́бръ , и҆ дасть и҆̀ рабꙋ , и҆ ѹ҆скорѝ пригото́вити е҆̀ , И҆ вꙁѧ масло , и҆ млеко , и҆ телеⷰ‍҇ , е҆же пригото́ва , и҆ постави преⷣ ни́ми и҆ ꙗ҆́до́ша , сам же стоѧ́ше преⷣ ними . поⷣ древомъ · И҆ реко́ста къ немꙋ̀ гд̑ѣ са́рра жена твоѧ̀ , ѻ҆н же ѿвѣщавъ рече с҄е въ хра́минѣ · И рече с҄е ѻ҆бращъсѧ прїидꙋ к тебѣ , ѻ҆ вре́мени семъ въ часѣ , и҆ родиⷮ сн҃ъ са́рра жена твоа̀ , са́рра же ѹслы́ша преⷣ две́рми храмины сꙋщи ꙁа нимъ · А҆враа́м же и҆ сар̾ра стара бѣста , жи́вши дн҃и мно́гы , и҆ минꙋ́ла бѧше са́рры женскаѧ̀ не́мощъ , и҆ посмѣѧ́сѧ са́рра гл҃ющи в себѣ , не ѹ҆бо бы́ло ми доселѣ , се мⷤꙋ мо̏ стаⷬ‍҇ · И҆ рече г҃ь къ а҆враа́мꙋ , чт҄о ꙗ҆ко посмѣѧ́сѧ са́рра въ себѣ гл҃ющи , и҆ а́ще право рождꙋ , а҆́ꙁъ б҄о състарѣ́хсѧ . е҆да немо́щно е҆сть ѿ б҃а всѧко сло́во , въ се времѧ въꙁвращꙋсѧ̀ въ часѣ . и҆ бꙋ́дет̾ са́ррѣ сн҃ъ · И҆ ѿвръжесѧ са́рра гл҃ющи , не посмѣѧⷯсѧ , ѹ҆боѧ бо сѧ , и҆ рече н҄и н҄о посмѣѧ́сѧ , въста́вши же мꙋжи ѿтꙋдꙋ и҆ ѻ҆брати́ша лица своа̀ къ содо́мѣ , и҆ къ го́морѣ , а҆враа́м же и҆дѧ́ше с ними проводѧ ѧ̀ · Рече же г҃ь , не потаю̀ а҆́ꙁъ ѿ авраа́ма раба мое̑го , е҆же а҆́ꙁъ творю̀ , а҆врааⷨ же бꙋдыѝ бꙋдеⷮ въ ꙗ҆́ꙁыⷦ‍҇ великъ , и҆ многъ · И҆ блⷵвѧтсѧ ѻ҆ неⷨ вси ꙗ҆́ꙁы́ци ꙁемнїи҆̀ , вѣмъ ѹ҆бо ꙗ҆ко скажетъ сн҃омъ свои̑мъ , и҆ домꙋ свое̑мꙋ по себѣ , да сънабдѧ́тъ ꙁа́повѣди г҃а б҃а твори́ти правдꙋ и҆ сⷣꙋ · до́ндеже сътвори́тъ г҃ь а҆враа́мꙋ вс҄е е҆ли́ко гл҃а к немꙋ · И҆ рече г҃ь вопль содо́мскїи , и҆ гомо́рскїи ѹмно́жисѧ ко мнѣ и҆ грѣсї и҆хъ вели́цы ѕѣло , съшеⷣ ѹ҆бо да ви́ждꙋ , а҆ще по во́плю иⷯ , приходѧ́щꙋ къ мнѣ . конча́юⷮсѧ и҆ли н҄и , да раꙁꙋмѣ́ю · И҆ ѻ҆братившесѧ мꙋжѝ ѿтꙋ́дꙋ , прїидоша въ содо́мъ а҆враа́м же бѧ́ше е҆ще стоѧ преⷣ гм҃ъ · И҆ пристꙋпивъ а҆враа́мъ рече , погꙋби́ши ли правеⷣнаго съ нечести́выми , и҆ бꙋдетъ правеⷣныи ꙗ҆́ко нечести́выи · А҆ще е҆сть , н҃ , пра́веⷣныхъ въ градѣ погꙋби́ши ли ѧ҆̀ , не ѻ҆ста́виши ли всѧкомꙋ градꙋ . н҃ . правеⷣныхъ ради , а҆ще сꙋть в немъ , никакоже сътвори́ши по словесѝ семꙋ , е҆же ѹ҆бити правеⷣнаго , съ нечести́выми , и҆ бꙋдꙋть правеⷣнїи҆̀ ꙗ҆ко нечести́вїи҆̀ , ника́коже т҄ы сꙋдїѧ̀ ꙁемли все́й , не сътвори́ти сⷣꙋ · И҆ рече г҃ь а҆ще ѻ҆брѧщетсѧ въ содо́мѣхъ , н҃ . правеⷣныⷯ  , ѻставлю весь предѣлъ тѣхъ ради · И҆ ѿвѣщавъ а҆враа́мъ рече , нн҃ѣ начаⷯ гл҃ати къ г҃ꙋ мое̑мꙋ  , а҆́ꙁ же е҆смь ꙁемлѧ̀ и҆ пе́пелъ , да а҆ще ѹ҆бꙋ́детъ , ѿ н҃ , правеⷣныхъ е҃ . погꙋбиши л҄и , м҃е , ради правеⷣныхъ весь граⷣ · И҆ реⷱ‍҇ не погꙋблю̀ , аще ѻ҆брѧ́щꙋ т҄ꙋ , м҃е · И҆ приложѝ е҆ще гл҃ати къ немꙋ . и҆ реⷱ‍҇ , аще ѻ҆брѧ́щетсѧ иⷯ т҄ꙋ м҃ · И҆ рече , не погꙋблю̀ , а҆ще ѻбрѧщⷮꙋсѧ . м҃ . і҆ рече е҆лмаⷤ‍ⷷ г҃и и҆маⷨ гл҃ати , а҆ще ѻ҆брѧ́щетсѧ иⷯ л҃ · И҆ рече не погꙋблю̀ л҃ , ради · и҆ рече , да чт҄о е҆ще гл҃ю · г҃и , а҆ще ѻ҆брѧщⷮꙋсѧ иⷯ , к҃ · И҆ реⷱ‍҇ не погꙋблю̀ . к҃ ради · И҆ рече , е҆да г҃и чт҄о а҆ще гл҃ю е҆ді́ною е҆ще · А҆ще ѻ҆брѧ́щеⷮсѧ иⷯ т҄ꙋ , і҃ · И҆ рече не погꙋблю̀ і҃ . раⷣ‍ꙵ ѿи̑де же г҃ь , ꙗ҆́ко сконча гл҃ѧ къ а҆враа́мꙋ , и҆ а҆враа́мъ ѻ҆брати́сѧ на мѣсто своѐ ·
Глⷡ‍҇а , ѳ҃і · Прїйдоста же дв҄а а҆гг҃ла въ содо́мъ вечеръ , ло́тъ же сѣдѧ́ше преⷣ вра́ты содомскыми , и҆ е҆гда̀ видѣ и҆хъ лоⷮ въста̀ и҆ срѣте ѧ҆̀ , и҆ поклони́сѧ лицеⷨ до ꙁемлѝ · И҆ рече с҄е гдⷵїе ѹ҆клони́тесѧ въ домъ раба ва́шего , да почи́ета и҆ ѻ҆мы́ета ноѕѣ ваши , ѻ҆свѣтша же и҆ꙁы́дета на пꙋть свой , Рѣша же н҄и ѹ҆бо на стъгнах̾ , почи́евѣ · И҆ нꙋжда́ше ѧ҆̀ , и҆ съврати́стасѧ к немꙋ̀ , и҆ прїидоста въ домъ е҆го , и҆ сътвори и́ма ѹ҆чрежде́нїе , и҆ ѻ҆прѣсноки спече́ны преⷣстави и҆́ма , и҆ ꙗ҆́доста преⷣ спа́нїемъ · Мꙋ́жїе же града содо́мска ѻ҆быдоша до́мъ е҆го ѿ юнот̾ даже и҆ до ста́рецъ , весь нароⷣ въкꙋпѣ і҆ и҆ꙁ̾ꙁыва́хꙋ ло́та и҆ гл҃ахꙋ къ немꙋ , где е҆ста мꙋжа ꙗ҆́же прїидоста к тебѣ но́щїю , и҆ꙁведи ѧ̀ к на́мъ , да бꙋдемъ с ни́ми и҆ꙁшеⷣ же лотъ преⷣ две́ри къ нимъ , двери же ꙁатворѝ ꙁа собо́ю и҆ рече и҆мъ , никакоже братїа не дѣи́те , е҆ста б҄о м҄и дще́ри дв҄ѣ , и҆же не ꙁна́ета мꙋжа и҆ꙁведꙋ ѝ къ вамъ . и҆ сътвори́та с нима , ꙗ҆коже годѣ е҆сть ваⷨ · Точїю мꙋжема сима не сътвори́те ꙁла , понеже прїидо́ста поⷣ кро́в̾ до́мꙋ мое̑го · И҆ рѣша ѿи̑ди ѿселѣ , пришеⷧ‍҇ е҆си сѣмо , ѹ҆ наⷵ ѻ҆бита́ти , а҆ не сꙋда̀ сꙋди́ти · нн҃ѣ б҄о тѧ бо́лее ѹ҆бїемъ нежели ѻ҆ны · И҆ наси́лѣе творѧхꙋ лотꙋ ѕѣло , и҆ пристꙋпи́ша да раꙁби́ютъ две́ри · И҆сѧ́гша мꙋжа рꙋкама въсхитиста лота къ себѣ въ хра́минꙋ , и҆ две́ри храмꙋ ꙁаключи́ста мꙋжа же сꙋща преⷣ две́рми домꙋ поби́ста слѣпотою ѿ мала до вели́ка , и҆ погибо́ша и҆́щꙋщеи две́реи · Рѣ́ста же мꙋ́жа тїѝ къ лотꙋ . Є҆ста ли кт҄о ꙁдѣ твоѝ ꙁѧ́тїе , и҆ли сн҃овъ , и҆ли дще́ри , и҆л҄и кто и҆́нъ въ градѣ , и҆ꙁведї ѧ̀ ѿ мѣ́ста сего̀ , ꙗ҆ко погꙋблѧ́емъ мѣсто с҄е . поне́же въꙁвыси́сѧ вопль и҆хъ преⷣ бг҃омъ , и҆ посла̀ г҃ь потребитї ѧ҆̀ · И҆ꙁы́иде же лот̾ и҆ гл҃а къ ꙁѧ́темъ свои̑мъ , пои́мъшемъ дще́ри е҆го · И҆ рече , въста́нѣте и҆ꙁыидѣте воⷩ‍҇ ѿ мѣста сего , ꙗ҆ко погꙋблѧеⷮ г҃ь грⷣа . и҆ мнѣша ꙁѧ́тѧ е҆го и҆гра́юще к ниⷨ . ꙗ҆коже ѹ҆́тро бысть тща́хꙋ а҆гг҃ли лота гл҃ще , въстав̾ пои̑мѝ женꙋ твою̀ и҆ двѣ дще́ри твоѝ ꙗ҆́же и҆́маши , і҆ и҆ꙁы́иди да не и҆ ты̀ поги́бнеши въ беꙁако́нїи града , и҆ ѹ҆жасо́шасѧ · И҆ е́мши а҆гг҃ли ꙁа рꙋкꙋ е҆го , и҆ ꙁа́ рꙋкꙋ женꙋ̀ е҆го , и҆ ꙁа́ рꙋкꙋ двѣ дще́ри е҆го , понеже пощадї и҆̀ г҃ь · И҆ быⷵ егда̀ и҆ꙁведоша ѧ҆̀ вонъ , и҆ рѣ́ста спасай и҆ спс҃и дш҃ꙋ твою , не ѻ҆ꙁира́исѧ въспѧть , н҄и посто́и въ всемъ предѣлѣ семъ . н҄о въ горѣ сп҃се́шисѧ , да и тѧ̑ сїе не ѻ҆бы́идетъ · Рече же лотъ к ни́ма , молю́ тѧ г҃и , е҆лмаже ѻ҆брѣ́те рабъ твои блгⷣть преⷣ тобо́ю , и҆ ѹвели́чи правдꙋ твою ю́же сътвори мнѣ , да живетъ дш҃а моа · А҆ꙁ же не могꙋ̀ цѣлити до горы̀ е҆гда̀ пости́гнеⷮ ѕло и҆ ѹ҆мрꙋ , с҄е блиⷥ е҆сть град̾ , во́ньже ѹ҆бѣга́ю , ѻ҆́нже е҆сть малъ въ томъ сп҃сꙋсѧ , нѣсть б҄о малъ , н҄о живе́тъ дш҃а моа̀ тебе ра́ди · И҆ рече е҆мꙋ с҄е чюдиⷯсѧ лицꙋ твое̑мꙋ , и҆ словꙋ семꙋ , да не поги́бнетъ грⷣа , ѻ҆́ немже гл҃еши · Потщи́сѧ ѹ҆бо да сѧ сп҃сеши т҄ꙋ . не могꙋ б҄о сътвори́ти дѣтели , дондеже вни́деши тамо · Сего ра́ди проꙁва и҆́мѧ градꙋ томꙋ сиго́ръ · въꙁы́иде же сл҃нце нⷣа ꙁе́млю . ло́тъ же внїиде въ сигоⷬ‍҇ . г҃ь же надожди́въ содомъ , и҆ гомоⷬ‍҇ , камы горѧщїи ѻ҆гнь ѿ г҃а съ нб҃си , и҆ преврати грады и҆ весь предѣл̾ , и҆ все вселенїе въ ѻ҆градⷯѣ . и҆ вс҄ѧ живꙋщаѧ въ градѣхъ , и҆ вс҄е проѕѧбъшее ѿ ꙁемлѧ · И҆ ѻ҆ꙁрѣсѧ жена е҆го въспѧⷮ , и҆ бысть столпъ сланъ . свѣнꙋ́в же а҆врааⷨ ꙁаѹ҆́тра , на мѣстѣ , и҆дѣже бѣ стоѧ̀ . преⷣ гм҃ъ и҆ въꙁрѣ къ содо́мѣ и҆ гомо́рѣ лицъ , и҆ къ ꙁемлѝ ли́цъ предѣла и҆хъ , и҆ видѣ и҆ с҄е въсхожда́ше пламы ѿ ꙁемлѧ̀ , а҆ки дыⷨ пещныи · И҆ бысть е҆гда̀ превратѝ вс҄ѧ гра́ды и҆ предѣ́лы иⷯ · И҆ помѧнꙋ̀ б҃ъ а҆враа́ма , і҆ и҆спꙋстѝ ло́та ѿ ꙁемлѧ̀ , превраще́ныѧ , е҆гда превратѝ г҃ь гра́ды , въ ниⷯже житъ ло́тъ · Въꙁы́иде же лот̾ ѿ сиго́ра и҆ сѣде въ горѣ и҆ дв҄ѣ дще́ри е҆го с ниⷨ боѧ́ше бо сѧ жити в сигорѣ , и҆ въсели́сѧ въ пеще́рꙋ самъ , и дще́ри е҆го с нимъ · Рече же старѣ́ишаѧ къ ю҆нѣ́ишеи , ѿц҃ъ нашъ ста́ръ , и҆ нѣсть никтоже на ꙁемлѝ , и҆же вни́де к наⷨ по ѻ҆бы́чаю въсеѧ̀ ꙁемлѧ̀ · Ходѝ ѹ҆б҄о ѹ҆поѝмы ѿца нашеⷢ‍҇ виномъ , и҆ бꙋ́демъ с ним̾ , и҆ въставимо ѿ ѻ҆ц҃а сѣмѧ · Ѹ҆пои́ста же ѿц҃а свое̑го вино́мъ на тꙋю нощъ , и҆ пришеⷣши старѣ́ишаѧ быⷵ съ ѿц҃еⷨ своиⷨ , тоѝ нощи , ѻ҆́нже не раꙁꙋмѣ е҆гда и҆стреꙁви́сѧ , и҆же бы́въ с нею и҆ въста̀ · Бысть же наѹ҆трїе , и҆ рече старѣ́ишаѧ къ ю҆нѣ́ишеи , с҄е а҆́ꙁъ быхъ вчера́ съ ѿц҃ем̾ свои̑мъ , ѹ҆пои́мъ ѹ҆бо е҆го вино́м̾ , и҆ въ сїю нощъ і҆ въшеⷣши бꙋди с нимъ , и҆ въставимо ѿ ѻ҆ц҃а свое̑го сѣмѧ · Ѹ҆пои́ста же ѝ вино́мъ , въшеⷣши ю҆нѣ́ишаѧ бысть съ ѿц҃емъ свои̑мъ , и҆ не раꙁꙋмѣ е҆гда̀ и҆стреꙁви́сѧ и҆же бывъ с нею , и҆ въста̀ · И҆ ꙁаче́нши ѻ҆б҄ѣ дще́ри ло́товѣ ѿ ѻ҆ц҃а свое̑го , и҆ родѝ старѣи́шаа сн҃ъ , и҆ проꙁва и҆мѧ е҆мꙋ моа́въ , рекꙋ́щи ѿ ѻ҆ц҃а мое̑го си́й , и҆ то́й ѿц҃ъ моавитомъ , и҆ до нн҃ѣшнего дн҃е · Роди же и҆ ме́ншаѧ̀ сн҃ъ , и҆ проꙁва и҆мѧ е҆мꙋ ам̾манъ , рекꙋщ́и сн҃ъ ро́да мое̑го , си́й ѿц҃ъ , ам̾мони́томъ , до нн҃ѣшнего дн҃е ·
Глⷡ‍҇а , к҃ · И поиде ѿтꙋ́дꙋ а҆враа́мъ на ꙁемлю полꙋденнꙋю . и҆ всели́сѧ междꙋ̀ кади́сомъ , и҆ междꙋ̀ сѷромъ , и҆ ѻ҆́бита̀ въ гера́рехъ · Рече же а҆врааⷨ ѻ҆ саррѣ женѣ свое́й , сестра́ ми е҆сть . ѹ҆боѧ́ бо сѧ рещи жена ми е҆сть , е҆да̀ побию́тъ и҆̀ мꙋжи гра́днїи е҆ѧ̀ ради · посла же а҆вимеле́хъ цр҃ь гера́рьскыи и҆ вꙁѧ̀ са́ррꙋ , и҆ прїиде б҃ъ къ а҆вимеле́хꙋ нощїю въ снѣ и҆ рече е҆мꙋ . се̑ т҄ы ѹ҆́мреши жены ради сеѧ̀ . ю҆́же поѧ̀ , та бо е҆сть жила̀ съ мꙋ́жемъ . а҆вимелеⷯ же не прикоснꙋ́сѧ е́й , И҆ рече г҃и ꙗ҆́ꙁыⷦ‍҇ невѣ́дꙋщїи , и҆ пра́веⷣныи погꙋби́ши . са́мъ ми вѣща̀ сестра ми е҆сть , и҆ сїа ми рече бра́тъ ми е҆сть , чи́стымъ срⷣцемъ и҆ правеⷣною рꙋко́ю сътворⷯи с҄е · Рече же е҆мꙋ б҃ъ въ снѣ , и҆ а́ꙁъ вѣмъ ꙗ҆ко чи́стымъ срⷣцемъ сътвори с҄е , и҆ пощадⷯѣ тѧ да не съгрѣшѝ къ мнѣ . сего̀ ра́ди не да́хъ ти коснꙋт́исѧ е҆ѧ̀ · Нн҃ѣ же въꙁвратѝ женꙋ̀ мꙋж́ꙋ , ꙗ҆ко пррⷪ‍҇къ е҆сть , и҆ мо́литъ ꙁа тѧ и҆ живе́ши . а҆́ще ли не въꙁврати́ши , вѣжⷣь ꙗ҆́ко ѹ҆́мреши т҄ы , и вс҄е твоѐ · Въста же рано а҆вимелеⷯ , приꙁва̀ вс҄ѧ ѻ҆́трокы своѧ̀ , и҆ гл҃а и҆мъ словеса̀ си̑ вс҄ѧ въ ѹ҆́ши иⷯ , ѹ҆боѧ́ша же сѧ вс҄и чл҃цы ѕѣло · И҆ въꙁва̀ а҆вимелеⷯ , а҆враа́ма , и҆ рече е҆мꙋ . чт҄о е҆си сътвори́лъ намъ , е҆да̀ чт҄о съгрѣши́хоⷨ тебѣ , да въꙁложи на мѧ и҆ на црⷵтво моѐ грⷯѣ вели́къ ѕѣло · И҆ дѣ́ло е҆гоже никто́же сътворѝ , т҄ы сътвори мнѣ · И҆ рече а҆вимеле́хъ къ а҆враа́мꙋ , чт҄о ѹ҆мы́сливъ сътвори с҄е · Рече же а҆враа́мъ , рекоⷯ е҆да̀ нѣсть боѧ҆́ꙁни бж҃їѧ въ мѣстѣ семъ , да мѧ ѹ҆бїю́тъ жены̀ ради моеѧ . Пра́во бо сестра ми е҆сть ѿц҃мъ н҄о не мт҃рїю , и҆ поѧхъ ю҆̀ себѣ въ женꙋ̀ · И҆ бысть е҆гда и҆ꙁведе́ мѧ б҃ъ ѿ до́мꙋ ѿц҃а мое̑го , и҆ рѣⷯ ей пра́вдꙋ сътворѝ съ мно́ю сїю̀ , въ всѣхъ мѣ́стехъ в нѧже прїидемъ , тамъ рцы бра́тъ ми е҆сть · Вꙁѧ же а҆вимелехъ ты́сѧщꙋ дидра́гмъ сребра̀ , ѻ҆вца , и҆ волы̀ , рабы̀ , и҆ рабы́нѧ , и҆ дасть а҆враа́мꙋ , и҆ въꙁвратѝ са́ррꙋ женꙋ е҆го · И҆ рече а҆вимеле́хъ къ а҆враа́мꙋ с҄е ꙁемлѧ̀ преⷣ тобо́ю , и҆дѣ́же ти е҆сть годѣ ѹ҆сели́сѧ · Са́ррѣ же рече . с҄е дахъ ты́сѧщꙋ дидра́гмъ бра́тꙋ твое̑мꙋ , т҄о да бꙋ́дет̾ по́честь лицꙋ̀ твое̑мꙋ̀ , и҆ всѣмъ ꙗ҆́же сꙋть с тобо́ю , и҆ вс҄е правдꙋ́и · Моли́ же а҆враа́мъ б҃а , і҆ и҆сцѣлѝ б҃ъ а҆вимеле́ха , и женꙋ е҆го , и҆ рабы́нѧ  , и҆ начаша раждати , ꙁаключа бо ꙁаключилъ г҃ь вн҄ѣѹ҆дꙋ всю рожени́цꙋ . въ домꙋ̀ а҆вимеле́ха , са́рры ради жены̀ а҆враа́млѧ ·
Глⷡ‍҇а , к҃а · И г҃ь присѣтѝ са́ррꙋ , ꙗ҆́ко рече , и сътворѝ г҃ь саррѣ , ꙗ҆́коже г҃ла . и ꙁаче́нши са́рра . родѝ а҆враа́мꙋ сн҃ъ въ старости въ времѧ ꙗ҆́коже гл҃а е҆мꙋ г҃ь . И҆ наречѐ а҆враамъ и҆мѧ сн҃ꙋ свое̑мꙋ  , и҆же родѝ са́рра і҆саа́къ . ѻ҆брѣꙁа же а҆враа́мъ . і҆саа́ка въ ѻ҆смыи дн҃ь , ꙗ҆́коже ꙁаповѣда е҆мꙋ б҃ъ . а҆враа́мъ же бѣ . р҃ . лѣтъ . е҆гда бысть е҆мꙋ і҆саа́къ сн҃ъ е҆го · И҆ рече са́рра ра́дость сътворѝ мн҄ѣ г҃ь , и҆́же бо кто ѹ҆слы́шиⷮ ѻ҆брадꙋетсѧ съ мно́ю . и҆ рече , кт҄о въꙁвѣсти́тъ а҆враа́мꙋ , ꙗ҆́ко роди́хъ сн҃ъ въ ста́рости  , и҆ ꙗ҆́ко дои́тъ дѣтищь са́рра . и҆ въꙁрастѐ ѻ҆троча̀ , и҆ ѿдое̑но . и҆ сътворѝ а҆враа́мъ ѹ҆чрежⷣенїе ве́лїе , въ дн҃ь е҆гда ѿдои́сѧ і҆саа́къ сн҃ъ е҆го . видѣ́вши же са́рра , сн҃а а҆гарина егѷптѧнынѧ , и҆же бысть а҆враа́мꙋ , и҆гра́юще съ ісаа́комъ сн҃омъ свои́мъ · И҆ рече къ а҆враа́мꙋ , ѿженѝ рабꙋ сїю̀ , и҆ съ сн҃омъ е҆ѧ̀ , не причасти́тъ бо сѧ сн҃ъ рабы̀ сеѧ̀ , съ сн҃оⷨ мои́мъ і҆саа́комъ . поро́ко же ꙗ҆́вѝ слово с҄е ѕѣло , преⷣ а҆враа́момъ сн҃а ра́ди е҆го и҆ꙁмаила · И҆ рече б҃ъ къ а҆враамꙋ , да не бꙋ́детъ ти поро́чно слово с҄е прⷣѣ тобо́ю , ѻ҆ ѻ́троцѣ , и҆ ѻ҆ рабѣ . вс҄е е҆ли́ко ти рече́тъ са́рра , послꙋш́аи словесъ е҆ѧ̀ , ꙗ҆́ко въ і҆саа́цѣ проꙁовеⷮ ти сѧ сѣмѧ . сн҃а же рабы сеѧ , въ ꙗ҆́ꙁы́къ вели́къ сътворю и҆̀ , ꙗ҆́ко сѣмѧ твоѐ еⷵ · Въставъ же а҆враа́мъ ꙁаѹ҆́тра , и҆ вꙁѧ̀ хлѣ́бы , и҆ мѣ́хъ воды̀ , и҆ дастъ а҆гарѣ , и҆ ꙁадѣ́ же ꙁа плещѝ е́й и҆ ѻ́трокъ , и҆ пꙋсти ю҆̀ . ѻ҆́на́ же шеⷣши ꙁаблꙋди́сѧ въ пꙋсты́ни , ѹ҆ кладѧꙁѧ клѧтвенаго . сконча же сѧ вода і҆ꙁ мѣха . и҆ пове́рже ѻ҆троча пⷣо е҆лїю е҆ді́ною . ше́дъши же сѣ́де прѧ́мо е҆мꙋ по́дали . ꙗ҆́коже дострѣли́ти ꙁ лꙋ́ка . и҆ рече да не ви́ждꙋ смр҃ти дѣтища свое̑го , и҆ сѣ́де прѧ́мо е҆мꙋ ꙁдале́че . въскрича же ѻ҆троча̀ и҆ въсплакасѧ . и҆ ѹслы́ша б҃ъ глⷵа ѻ҆троча́те , ѿ мѣ́ста и҆дѣже бѣѧше · И҆ въꙁва а҆гг҃лъ бж҃їи а҆гарь съ нб҃си , и҆ реⷱ‍҇ е́й , чт҄о е҆сть . а҆гарь . не бо́исѧ . послꙋ́ша б҃ъ гласъ ѻ҆трочища ѿ мѣ́ста идѣ́же е҆сть . въста́ни поимѝ ѻ҆троча , і҆ и҆ми е҆го по рꙋкꙋ е҆го , въ ꙗ҆́ꙁы́къ бо вели́къ сътворю̀ и҆̀ , и҆ ѿве́рꙁе б҃ъ ѻ҆́чи е҆ѧ̀ , и҆ ѹ҆ꙁрѣ кладѧꙁь воды̀ жи́вы . и҆ шеⷣши налїѧ̀ мⷯѣ воды̀ . и҆ напо́и ѻ҆троча , и҆ бѧше б҃ъ съ ѻ҆трочатемъ , и҆ въꙁрастѐ , и҆ въсели́сѧ въ пꙋсты́ню , и҆ бысть стрѣле́цъ . и҆ жи́тъ въ пꙋсты́ни ѳараи . и҆ приведѐ е҆мꙋ м҃ти е҆го женꙋ̀ ѿ е҆гѷпта . быⷵ же в т҄о времѧ , рече авимелехъ , и҆ хоꙁафъ дрꙋгъ е҆го , и҆ фило́хъ вое̑во́да во́и , и҆ ѻ҆́бласти е҆го , къ а҆враамꙋ гл҃ѧ . б҃ъ с тобо́ю е҆сть въ всемъ е҆же твори́ши . нн҃ѣ ѹ҆бо клени́ ми сѧ б҃гоⷨ , да не вреди́ши менѐ , н҄и сѣме́ни мое̑го , н҄и и҆мени мое̑го . н҄о по правдѣ ю҆́же сътворихъ с тобо́ю , сътворѝ , и҆ съ мно́ю , въ ꙁемлѝ , ю҆́же т҄ы ѻ҆бита на не́й · И҆ рече а҆враа́мъ , а҆ꙁъ кленꙋ́сѧ , и҆ гл҃а въ гнѣ́вѣ а҆враамъ а҆вимеле́хꙋ , ѻ҆ кладеꙁь водны́и , ꙗ҆́же ѿꙗ҆́ша рабѝ а҆вимеле́ховы . и҆ рече е҆мꙋ а҆вимеле́хъ . не раꙁꙋмѣх́ъ кт҄о сътворѝ ве́щъ сїю , н҄и ты ми повѣ́да , н҄и аꙁъ слы́шахъ а҆же до днесь · И҆ пригна а҆враамъ , ѻ҆вца , и҆ ю҆нца , дасть же а҆вимеле́хꙋ . и҆ ꙁавѣщаста ѻ҆́ба ꙁавѣт́ъ . и҆ ѻ҆стави а҆враамъ , ꙁ҃ , а҆гнецъ на е҆динѣ . и҆ рече а҆вимеле́хъ , а҆враамꙋ . чт҄о сꙋть , ꙁ҃ , сїи а҆гнецъ ѻ҆́вчии̑хъ , ꙗ҆́же постави е҆ди́ны · И҆ рече а҆враамъ , ꙗ҆ко , ꙁ҃ , сию̀ а҆гнецъ въꙁмеши ѹ҆ менѐ , да бꙋдетъ ми въ послꙋшество̀ . ꙗ҆ко а҆ꙁъ и҆ско́пахъ кладѧꙁь сїй · Сего̀ ради проꙁваша и́мѧ мѣ́стꙋ томꙋ кладѧⷥ клѧ́твеныи , ꙗ҆ко тꙋ клѧ́стасѧ ѻ҆́ба , и҆ ꙁавѣщаста ѻ҆́ба ꙁавѣтъ ѹ҆ кладѧꙁѧ клѧ́твенаго · Въставъ же а҆вимеле́хъ , и҆ ѻ҆хоꙁафъ дрꙋгъ е҆го , и҆ фило́хъ вое̑во́да во́й и҆ ѻ҆́бласти е҆го , и҆ въꙁврати́ша сѧ въ ꙁе́млю филистиⷨскꙋ · И҆ насѣѧ́ а҆враамъ ни́вы ѹ҆ кладѧꙁѧ клѧтвенаго . и҆ приꙁва тꙋ и҆́мѧ г҃а б҃а вѣ́чнаго . ѻ҆бита же а҆враамъ в ꙁемлѝ филистиⷨстѣи дн҃и мно́ги ·
Глⷡ‍҇а , к҃в · И бысть по гл҃анїи се́мъ , бг҃ъ и҆скꙋшаше а҆враама . и҆ рече къ немꙋ̀ , а҆врааме , а҆врааме , се́й же рече с҄е а҆ꙁъ . и҆ рече , поимѝ сн҃а свое̑го въꙁлю́бленнаго , е҆гоⷤ‍ⷷ въꙁлюбѝ и҆саака , і҆ и҆дѝ на ꙁемлю высо́кꙋ , и҆ въꙁведѝ и҆̀ тамо въ тре́бꙋ , на е҆ди́нꙋ ѿ го́ръ ю́же ти покажꙋ̀ · Въставъ же ꙁаѹ҆́тра а҆враамъ , ѻ҆сѣдла ѻ҆слѧ свое , и҆ поѧ̀ съ собо́ю дв҄а раба , і҆ и҆саака сн҃а свое̑го , і҆ и҆сцѣпи́въ дрова тре́бѣ . и҆ въставъ по́иде и҆ прїиде на мѣ́сто , на не́же бѣ е҆мꙋ реклъ б҃ъ , въ тре́тїи дн҃ь . и҆ въꙁрѣ́въ а҆враамъ ѻ҆чи́ма ѹ҆ꙁрѣ мѣ́сто и҆ꙁдале́че , и҆ рече а҆враамъ рабо́ма свои́ма , сѧ́дѣта тꙋ съ ѻ҆слѧ́темъ , а҆́ꙁъ же и҆ дѣтищь до́идевѣ до ѻ҆́нде , и҆ поклони́вшасѧ въꙁврати́мъсѧ къ вамъ · Вꙁѧ́ же а҆враамъ дрова тре́б̾наѧ , и҆ ꙁадѣ и҆саакꙋ сн҃ꙋ свое̑мꙋ · вꙁѧ́ же и҆ ѻ́гнь в рꙋ́кꙋ , и҆ но́жь , і҆ и҆до́ста ѻ҆́ба въ кꙋ́пѣ · И҆ рече и҆саакъ къ а҆враамꙋ ѿц҃ꙋ свое̑мꙋ , ѿч҃е , ѻ҆нже рече чт҄о е҆сть чадо . с҄е ѻ҆́гнь и҆ дрова̀ , гдѣжъ е҆сть ѻ҆вча на тре́бꙋ . и҆ рече а҆враамъ , б҃ъ да ѹ҆ꙁритъ себѣ ѻ҆вча е҆же на тре́бꙋ чадо . і҆ и҆до́ша ѻ҆́ба кꙋпно , прїидо́ста на мѣ́сто , на не́же бѣ е҆мꙋ ре́клъ б҃ъ . и҆ съꙁда т҄ꙋ а҆врааⷨ тре́бникъ , и҆ въꙁложѝ дрова и҆ свѧꙁа и҆саака сн҃а свое̑го , и҆ въꙁложѝ на требникъ , връхꙋ дро́въ · И҆ꙁъсѧ же́ а҆враамъ рꙋкꙋ свою̀ , вꙁѧ́ти но́жь да ꙁако́леⷮ сн҃а свое̑го . и҆ въꙁва и҆̀ а҆гг҃лъ гн҃ь съ нб҃си и҆ реⷱ‍҇  , а҆врааме а҆врааме , се́й же рече с҄е а҆ꙁъ , и҆ рече не въꙁложѝ рꙋки твое́ѧ на ѻ҆тро́чищъ , н҄и сътворѝ е҆мꙋ ничтоже . нн҃ѣ бо раꙁꙋмⷯѣ , ꙗ҆ко бои́шисѧ т҄ы б҃а , и҆ не пощадѣ сн҃а свое̑го люби́маго менѐ ради . И҆ въꙁрѣвъ а҆врааⷨ ѻ҆чима свои́ма и҆ ѹ҆ꙁрѣ , и҆ с҄е ѻ҆ве́нъ е҆ди́нъ ѹ҆вѧꙁѐ по́ рогъ в садѣ саве́ковѣ , і҆ и́де а҆враамъ и҆ поѧ̀ ѻ҆веⷩ‍҇ , и҆ положи тре́бꙋ въ и҆саака мѣ́сто сн҃а свое̑го . и҆ проꙁва а҆враамъ и҆́мѧ мѣстꙋ томꙋ г҃ь видѣ , и҆ да рекꙋт́ъ и҆ до днⷵе на горѣ г҃ь ꙗ҆́ви́сѧ · И҆ въꙁва а҆гг҃лъ гн҃ь второ́е а҆враама ѿ нб҃си гл҃ѧ , собо́ю клѧⷯсѧ г҃леⷮ г҃ь , поне́же сътвориⷧ‍҇ е҆си с҄е , и҆́же не пощадѣ сн҃а свое̑го , люби́маго менѐ ра́ди . тѣ́мже блгⷵвѧ блгⷵвлю тѧ , и҆ мно́жа ѹ҆мно́жꙋ сѣ́мѧ твоѐ , ꙗ҆ко ꙁвѣ́ꙁды нбⷵныѧ , и҆ ꙗ҆́ко пѣ́сокъ по краю мо́рскꙋ . и҆ прїи́метъ сѣмѧ твое грады сꙋпостатъ , и҆ блгⷵвѧ́тсѧ ѻ҆ сѣ́мени твоемъ вс҄и ꙗ҆ꙁы́цы ꙁемнїи , и҆же послꙋш́алъ е҆си гласа мое̑го · И҆ въꙁврати́сѧ а҆враа́мъ къ рабо́ма свои́ма , и҆ въста́вше ѻ҆тыдо́ша  , къ кладѧꙁю клѧтвеномꙋ , и҆ всели́сѧ а҆враа́мъ ѹ҆ кла́дѧꙁѧ клѧтвенаго · Бысть же по гл҃анїи семъ , повѣ́даша а҆враа́мꙋ гл҃ющи , с҄е родѝ ме́лха и҆ та сн҃ы бра́тꙋ твое̑мꙋ нахо́рꙋ , ѻ҆́ѯъ пръвене́цъ , и҆ ва́ѯа . брата е҆го и҆ камꙋе̑лѧ ѿц҃а си́рска , и хаꙁа́да , и҆ наꙁа́ва , и҆ фалдаса и҆ е҆лдафа , и҆ ваѳꙋи́лѧ · ваѳꙋ́ил же роди реве́кꙋ . ѻ҆смь сїи сн҃овъ ꙗ҆́же родѝ ме́лха нахо́рꙋ братꙋ а́враа́млю · И҆ ꙁало́жница е҆го , е҆йже и҆́мѧ реи́ма , родѝ и҆ с҄и таве́ка , таа̑ма , и҆ тохо́ꙁа , и҆ мо́ха ·
Глⷡ‍҇а , к҃г · Бы́сть житїѐ са́ррино , лⷮѣ рк҃ꙁ , и҆ ѹ҆мре са́рра въ гра́дѣ аврꙋ́цѣ , и҆же е҆сть въ раꙁдо́лїи , се же е҆сть хевро́нъ въ ꙁемлѝ ханаа́нстѣи · Прїиде же а҆враа́мъ би́тисѧ , по саррѣ , и҆ пла́кати · И҆ въста́въ а҆враа́мъ ѿ мертвеца свое̑го , и҆ рече сн҃омъ хетѳе́ѻвоⷨ гл҃ѧ , ѻ҆бита́лецъ , прїидохъ а҆ꙁъ е҆смь въ ва́съ , дади́те ми ѹ҆бо мѣ́сто гробꙋ въ васъ , да погребꙋ̀ мр҃твецъ сво́и  . ѿвѣщаша сн҃ове хетѳеѻ҆вы , къ а҆враамꙋ гл҃юще , н҄и , гдⷵне слꙋшаи насъ цр҃ем̾ ѿ б҃а ты е҆́си в насъ , въ чтⷵныхъ гро́бехъ нашихъ погребѝ мр҃твеца̀ своѧ̀ · Никтоже б҄о ѿ насъ воꙁбрани́тъ гро́ба свое̑го тебѣ , погрестѝ мр҃твеца̀ своѧ̀ в не́мъ · Въста́в же а҆враа́мъ поклони́сѧ народꙋ се́лномꙋ , сн҃омъ хеⷮѳе́ѻвыⷨ , и҆ рече к ниⷨ а҆враа́мъ гл҃ѧ · А҆́ще и́мате въ ѹ҆мѣ с҄и , ꙗ҆ко погрестѝ мр҃твецъ мои преⷣ лице́мъ моиⷨ · Послꙋш́аите менѐ , и҆ погл҃ите ѻ҆ мн̀ѣ , е҆фронꙋ саѻ҆́ровꙋ , да да́стъ м҄и пеще́рꙋ сꙋгꙋбꙋю , ꙗ҆́же е҆сть е҆го , с҄и еⷵ на предѣ́лѣ села̀ е҆го , на цѣнѣ подобнѣ . и҆ да дасть ми еѐ предъ ва́ми , въ и҆мѣ́нїе гробꙋ . е҆фрон же сѣдѧ́ше посредѣ сн҃овъ хетѳе́ѻвъ · И҆ ѿвѣщавъ е҆фро́нъ хеⷮѳе́искыи къ а҆враа́мꙋ гл҃ѧ , слы́шащимъ сн҃ово́мъ хетѳе́ѻ҆вомъ , и҆ всѣмъ приходѧ́щиⷨ въ граⷣ рече · Пристꙋпѝ ꙁдѣ гдⷵне , и҆ послꙋш́аи менѐ . село̀ и҆ пеще́рꙋ ꙗ҆́же в неⷨ тебѣ даю̀ преⷣ всѣми гражданы мои́ми , даю̀ тебѣ , и҆ погребѝ мр҃твецъ свои · И҆ поклони́сѧ а҆враа́мъ преⷣ наро́домъ насе́лнымъ , и҆ рече е҆фронꙋ въ слы́шанїе преⷣ всѣ́мъ наро́домъ насе́лнымъ · Є҆́лма же е҆си по мнѣ , послꙋш́аи же менѐ , цѣ́нꙋ се́лнꙋю въꙁмѝ ѹ҆ мене , и҆ погребꙋ̀ мр҃твеⷰ‍҇ свои т҄ꙋ . ѿвѣщав же е҆фро́нъ а҆враа́ мꙋ гл҃ѧ , н҄и , гдⷵне , слы́шахъ б҄о у҃ . дидра́гмъ сребра̀ · Межди мною и тобою . чт҄о ѹ҆бо е҆сть с҄е , т҄ы ѹ҆бо погребѝ сво́и мр҃тве́ць та́мъ · И послꙋш́а а҆врааⷨ , е҆фрона и҆ даде е҆мꙋ сребро̀ , е҆же гл҃а въ слꙋхъ сн҃овъ хеⷮѳеѻ҆въ . у҃ , дидра́гмъ , сребра̀ чи́ста кꙋпе́чьска · И҆ бысть село̀ е҆фро́ново . и҆же б҄ѣ въ сꙋ́гꙋбѣ́и пеще́рѣ . е҆же е҆сть къ маⷨврїи лицеⷨ , село̀ и҆ пеще́ра ꙗ҆́же б҄ѣ в немъ , и҆ всѐ садо́вїе е҆же б҄ѣ в селѣ , и҆ е҆же е҆сть въ предѣлеⷯ е҆го ѻ҆крⷵт̾ , а҆враа́мꙋ бысть въ и҆мѣ́нїе преⷣ сн҃ы хеⷮѳеѻ҆выми , и҆ преⷣ всѣми приходѧ́щими въ граⷣ · По се́м же погребѐ а҆врааⷨ са́ррꙋ женꙋ̀ свою , въ пеще́рѣ се́лнѣи сꙋгꙋ́бѣи , ꙗ҆́же е҆сть проти́вꙋ маⷨврїи се́й е҆сть хевро́нъ въ ꙁемлѝ ханаа́ньстѣи . и҆ ѹ҆твержде́но е҆сть село̀ и҆ пеще́ра ꙗ҆́же въ не́мъ а҆враа́мови въ и҆мѣнїе гробꙋ ѿ сн҃овъ хетѳеѻ҆въ ·
Глⷡ‍҇а , к҃д · Авраа́мъ же бѧше ста́рецъ , и҆ бы́въ дн҃и мно́гы , г҃ь же блⷵсви а҆враа́ма въ всеⷨ · И҆ реⷱ‍҇ а҆враа́мъ рабꙋ̀ свое̑мꙋ старѣ́ишемꙋ до́мꙋ е҆го , ѻ҆блада́ющемꙋ всѣмъ е҆го · Положѝ рꙋкꙋ твою поⷣ стегноⷨ м҄и , и҆ ꙁакленꙋ т҄ѧ гм҃ъ бм҃ъ нбⷵнымъ , и҆ бм҃ъ ꙁемлѧ̀ , да не приведе́ши сн҃ꙋ мое̑мꙋ и҆саа́кꙋ жены̀ дще́рїи ханане́искъ , съ нимиже а҆́ꙁъ живꙋ̀ въ нихъ , н҄о до ꙁемлѧ̀ и҆дⷤ‍ⷷѣ а҆́ꙁъ бѣхъ , и҆́деши до племе́ни мое̑го и҆ по́и̑меши женꙋ̀ сн҃ꙋ мое̑мꙋ и҆саа́кꙋ , ѿтꙋ́дѣ . речеⷤ‍ⷷ рабъ к немꙋ̀ , а҆ е҆гда не восхо́щетъ и҆тѝ жена въ слѣ́дъ со мно́ю на ꙁемлю̀ сїю̀ , т҄о ѻ҆бращꙋ́ ли сн҃а твое̑го въ ꙁе́млю ѿ неꙗ҆́же и҆ꙁы́де т҄ы · Рече́ же к немꙋ а҆враа́мъ , блюⷣ‍ꙵ са́мъ себѐ , да не ѻ҆брати́ши сн҄а моеⷢ‍҇ та́мо , г҃ь б҃ъ нбⷵныи и҆ б҃ъ ꙁемлѧ , и҆же поꙗ҆́ мѧ и҆ꙁ до́мꙋ ѿц҃а мое̑го , и҆ ѿ ꙁемлѧ̀ в не́иже родиⷯсѧ , и҆же гл҃а мн҄ѣ и҆ клѧ́сѧ къ мн҄ѣ , гл҃ѧ , тебѣ дам̾ ꙁе́млю сїю̀ , и҆ сѣ́мени твоемꙋ . и҆ тои по́слетъ а́гг҃ла свое̑го предъ тобо́ю , и҆ по́имеши женꙋ̀ сн҃ꙋ моемꙋ и҆саа̑кꙋ ѿтꙋ́дꙋ , а҆ще же не хо́щетъ прїитѝ жена̀ с тобо́ю въ ꙁе́млю сїю̀ , чи́стъ да бꙋ́деши ѿ ꙁаклѧ́тїѧ сего̀ , то́чїю сн҃а мое̑го не ѻ҆братѝ тамо · И҆ положѝ раⷠ‍҇ рꙋ́кꙋ свою , подъ стегноⷨ а҆враа́ма гн҃а своего , и҆ клѧ́сѧ е҆мꙋ словеси раⷣ‍ꙵ сего̀ · И҆ поѧ̀ рабъ , і҃ , веⷧ‍҇блюⷣ ѿ веⷧ‍҇блⷣю гднⷵа своего и҆ ѿ всего добра гднⷵа свое̑го вꙁѧⷮ съ собо́ю . и҆ въстаⷡ‍҇ и҆де въ междорѣчїе , въ граⷣ нахо́ровъ . и҆ поста́ви веⷧ‍҇блю́ды вн҄ѣ града ѹ҆ кла́дѧꙁѧ воⷣнаго поⷣ ве́черъ , гдѣ и҆схо́дѧтъ почръпати воды̀ · И҆ рече г҃и бж҃е гн҃а моего а҆враа́ма , ѹ҆стро́и прѣдо мно́ю днесь , сътворѝ млⷵть , съ моиⷨ гн҃омъ а҆враа́момъ · се же а҆́ꙁъ стою̀ ѹ҆ кла́дѧꙁѧ во́днаго , дще́ри же живꙋщихъ , въ́ градѣ , и҆ꙁы́дꙋть почерпати воды̀ , да бꙋдетъ дв҃ца , е́й же а҆ꙁъ рекꙋ̀ прѣклони́ ми вѣдро̀ твоѐ да пїю̀ , и҆ реч́ет ми пїи́ т҄ы и҆ вельблю́ды твоѧ̀ напою̀ , до́ндеже напїю́тсѧ , т҄ꙋ ѹ҆готовалъ еси рабꙋ̀ твое̑мꙋ̀ и҆саа́кꙋ , и҆ по се́мъ ѹ҆вѣмъ , ꙗ҆́ко сътвориⷧ‍҇ е҆си млⷵть гн҃ꙋ моемꙋ а҆враа́мꙋ . И҆ бысть даже не конча̀ гл҃ѧ въ ѹ҆мѣ с҄и , и҆ с҄е реве́ка и҆схождаше , е҆ѧ́же родѝ ваѳꙋи́лъ сн҃ъ ме́лхинъ жены̀ нахо́ровы , бра́та а҆враа́млѧ , дръжа̀ вѣдро̀ на рамꙋ , дв҃ца же бѧ́ше доброꙁра́чна ѕѣло , дѣва же б҄ѣ и҆же мꙋжа не ꙁнаа́ше , състꙋпи́вши же на кладѧꙁь начерпѐ воды̀ вѣдро и҆ и́де · Тек же рабъ противꙋ е́й и҆ рече , напои мѧ мало воды̀ ѿ вѣдра̀ твое̑го . си̑ѧ́ же рече пі́и гднⷵе и҆ потща́всѧ снѧ̀ вѣдро на рꙋцѣ своѝ , и҆ напо́й ѧ҆̀ до́ндеже напи́сѧ . и҆ рече веⷧ‍҇блю́домъ т҄и вълию̀ , до́ндеже вс҄и напїю́тсѧ . и҆ потща́всѧ вълїѧ̀ вѣдро̀ въ пои́ло , и҆ течѐ па́кы на кла́дѧⷥ , почерпѐ воды̀ и҆ волїѧ̀ вельблю́доⷨ всⷨѣ . мꙋжъ же выроꙁꙋмѣва́ше ю҆̀ , и҆ помоⷧ‍҇чеваше да ѹ҆раꙁꙋмѣ́етъ , а҆ще ѹ҆стро́илъ б҃ъ пꙋть е҆мꙋ , и҆ли н҄и . бысть же ꙗ҆́ко преста́ша всѝ вельблюⷣ‍ꙵ пию́ще , и҆ вꙁѧ̀ мꙋжъ ѹ҆серѧ́ꙁи ꙁлаты , въ мѣ́рѣ драхмы , и҆ дв҄а ꙁапѧстїѧ на рꙋкꙋ е́й , и҆ і҃ , мѣ́ръ ꙁлата и҆ въпраша́ше ѧ҆̀ и҆ рече , чїѧ̀ е҆си дщеⷬ‍҇ повѣж́дь ми , а҆ще е҆сть ѹ҆ ѿц҃а ти мѣ́сто намъ ѻ҆битати · И҆ рече е҆мꙋ дщерь ваѳꙋ́илева е҆́смь мелхи́ина , е҆гоже родѝ нахо́рꙋ . и҆ реⷱ‍҇ е҆мꙋ̀ , и҆ плѣвы и҆ сѣ́на мно́го е҆́сть ѹ҆ насъ , и҆ мѣсто ѻ҆битати , бл҃говоли́ же мꙋжъ и҆ поклони́сѧ г҃ꙋ , и҆ реⷱ‍҇ , блⷵвенъ б҃ъ гдⷵна мое̑го а҆враа́ма . и҆́же не ѻ҆ста́ви пра́вды і҆ и́стинны гдⷵна мое̑го а҆враа́ма , менѐ на пꙋтѝ ѹ҆строѝ г҃ь , и҆ въ до́мъ брата гдⷵна моего въведѐ · И҆ те́кши дв҃ца повѣ́да мт҃ри свое́й вс҄и гл҃ы сїа̀ реве́цѣ же бѣаше браⷮ , е҆мꙋ́же и҆мѧ лава́нъ · И҆ течѐ лава́нъ къ мꙋжꙋ во́нъ на кла́дѧꙁь . и҆ бы́сть е҆гда̀ видѣ ѹ҆серѧ́ꙁѧ и҆ ꙁапѧстїѧ на рꙋкꙋ сестры̀ свое́ѧ , и҆ ꙗ҆́ко слы́ша словеса̀ ѿ сестры̀ своеѧ гл҃юща , си́це гл҃а къ мн҄ѣ мⷤꙋ . и҆ прїи́де лава́нъ къ мꙋж́ꙋ стоѧ́щꙋ , ѹ҆ вельблю́дъ ѹ҆ кладѧꙁѧ воды̀ , и҆ рече е҆мꙋ ходѝ и҆ вни́ди , блⷵвенъ г҃ь , почт҄о стои́ши вн҄ѣ а҆́ꙁъ клѣть ѹ҆гото́вахъ , и҆ стаꙗ̑нїе вельблю́домъ · И҆ въни́де мꙋжъ въ до́мъ и҆ вельблю́ды въгна̀ , и҆ да́сть плѣ́вы и҆ сѣ́но вельблю́домъ , и҆ во́дꙋ ѹ҆мы́ти ноꙁѣ е҆мꙋ и҆ мꙋжемъ , и҆же бѧхꙋ с нимъ . И҆ поста́ви и҆мъ хлѣбъ ꙗ҆́сти . и҆ реⷱ‍҇ , не ѧⷨ до́ндеже не гл҃ю бесѣ́ды своеѧ . и҆ ре́че гл҃и · Рече же рабъ а҆враа́мль е҆смь а҆ꙁъ и҆ г҃ь блⷵвилъ е҆сть гдⷵна мое̑го ѕѣло̀ и҆ въꙁвели́чисѧ . и҆ далъ е҆мꙋ ѻ҆вца̀ и҆ вълы̀ , ꙁла́то , и҆ сре́бро . рабы̀ и҆ рабы́нѧ , вельблю́ды и҆ ѻ҆слы̀ . и҆ родѝ са́рра жена̀ гдⷵна мое̑го сн҃а е҆диноро́дна гдⷵнꙋ моемꙋ , съста́рѣвшꙋсѧ , и҆ да́сть е҆мꙋ ели́ко и҆мѣ . и҆ ꙁаклѧ́ мѧ гдⷵнъ мо́и гл҃ѧ , не пое́мли жены̀ сн҃ꙋ моемꙋ ѿ дще́рїи ханна́ѻнскыⷯ , въ ни́хже аⷥ ѻ҆бита́хъ въ ꙁемлѝ и҆хъ , н҄о в до́мъ ѿц҃а мое̑го и҆́деши въ племѧ̀ моѐ , и҆ пои̑ми женꙋ̀ сн҃ꙋ моемꙋ ѿтꙋ́дꙋ . рⷯѣ же а҆́ꙁъ гдⷵнꙋ своемꙋ , е҆д̑а не по́хощеⷮ жена̀ по мн҄ѣ и҆тѝ . и҆ рече ми г҃ь б҃ъ , е҆мꙋже ѹ҆годиⷯ . прⷣе лице́м̾ е҆го , ѻ́нже по́слеть а҆гг҃ла свое̑го с тобо́ю , и҆ ѹ҆стро́итъ пꙋ́ть твой , и҆ по́имеши женꙋ̀ сн҃ꙋ моемꙋ , ѿ пле́мени мое̑го , и҆ ѿ до́мꙋ ѿц҃а моего , тогда̀ бꙋдеши про́стъ ѿ ꙁаклина́нїа моего . е҆гда́ же до́идеши въ племѧ̀ моѐ , и҆ не дадѧ́т̾ т҄и , бꙋ́деши про́стъ ѿ ꙁаклина́нїѧ моего . и҆ пришеⷣ днесь наⷣ кла́дѧꙁь , рекохъ , г҃и бж҃е гдⷵна мое̑го а҆враа́ма а҆́ще ѹ҆стро́иши пꙋть мой , во́ньже нн҃ѣ и҆дꙋ̀  , и҆ с҄е ста́хъ на кла́дѧꙁѣ во́днѣмъ , дще́ри же гражданъ и҆ꙁы́идꙋть почрпа́ти воды̀ , и҆ да бꙋдетъ дв҃ца е́иже рекꙋ̀ напо́и мѧ воды̀ ма́ло  , и҆ да речетъ пїи т҄ы и҆ вельблю́домъ твои̑мъ вълїю̀ , с҄и бꙋдетъ жена̀ юⷤ‍ⷷ ѹ҆гото́ва б҃ъ рабꙋ̀ своемꙋ и҆саа́кꙋ , и҆ по се́мъ раꙁꙋмѣю ꙗ҆ко сътворилъ е҆сть млⷵть гдⷵнꙋ моемꙋ а҆враа́мꙋ · И҆ бысть даже не конча́хъ въ ѹ҆мѣ своемъ гл҃ѧ вънеꙁа́а̑пꙋ реве́ка и҆схожда́ше , дръжа́щи вѣдро̀ на ра́мꙋ , въстꙋпи́вши же на кла́дѧꙁь , и҆ почръпѐ вѣдро̀ воды̀ , и҆ реко́хъ е́й напо́и мѧ , и҆ потща́всѧ снѧ̀ вѣдро съ себѐ и҆ рече ми пїи т҄ы и҆ вельблю́ды твоѧ̀ напою̀ . и҆ напиⷯсѧ и҆ вельблю́ды моѧ̀ напоѝ , и҆ въпрашаⷯ еѧ̀ , и҆ рекохъ , чиѧ̀ е҆си дще́рь . сїѧⷤ‍ⷷ ми реⷱ‍҇ дще́рь ваѳꙋ́илева е҆смь , сн҃а нахо́рова , и҆же родѝ е҆мꙋ ме́лха · И҆ дах̾ е́й ѹ҆серѧ́ꙁѧ и҆ ꙁапѧ́стїа на рꙋцѣ еѝ , и҆ бл҃говъли́въ е҆смь полони́хсѧ г҃ꙋ , и҆ блⷵвихъ г҃а б҃а , гдⷵна моего а҆враа́ма и҆же ѹ҆строѝ мн҄ѣ на пꙋтѝ семъ и҆́стинны , поѧ́ти дще́рь бра́та гдⷵна моеⷢ‍҇ сн҃ꙋ е҆го · А҆ще же ѹ҆бо твори́те млⷵть и҆ пра́вдꙋ гдⷵнꙋ моемꙋ , повѣ́дите м҄и да сѧ ѻ҆бращꙋ̀ , и҆л҄и на́ десно , и҆л҄и на́ лѣво . ѿвѣща́в же лава́нъ , и҆ ваѳꙋиⷧ‍҇ реко́ста , ѿ г҃а пришла̀ ꙁа́повѣдь сїа̀ не мо́жеⷨ ти ѿвѣща́ти ꙁла́а ꙁа бл҃гаа и҆ с҄е ревека преⷣ тобо́ю пои̑ми ю̀ і҆ и҆дѝ , и҆ да бꙋдетъ жена̀ сн҃ꙋ гдⷵна твоего , ꙗ҆́коже гл҃а г҃ь · Бы́сть же е҆гда̀ слы́ша раб̾ а҆враа́мль , рѣч̾ сїю̀ , поклони́сѧ до ꙁемлѧ̀ г҃ꙋ , и҆ въꙁе́мъ рабъ съсꙋды ꙁла́ты и҆ сре́брены и҆ ри́ꙁы дасть реве́цѣ и҆ да́рь братꙋ еѧ̀ , и҆ мт҃ри еѧ̀ . и҆ ꙗ҆до́ша и҆ пиша ѻ҆н҄и , и҆ мꙋж́и и҆же бѧхꙋ с нимъ · И҆ прележа́въ въста́вше ꙁаѹ҆́тра , рече , ѿпꙋсти́те мѧ . да и҆дꙋ къ гдⷵнꙋ мое̑мꙋ · Рѣша же бра́тїа еѧ̀ и҆ мт҃и , да пребꙋдеть дв҃ца с нами де́сѧть дн҃їи , и҆ по семъ да и́дете . И҆ рече к нимъ не дръжите мѧ , б҃ъ б҄о ѹстроѝ пꙋть мнѣ ѿпꙋстите м҄ѧ , да и҆дꙋ къ гдⷵнꙋ мое̑мꙋ · Си́и же рѣша да въꙁове́мъ дв҃цꙋ , и҆ въпрошаеⷨ еѧ̀ и҆ꙁ ꙋстъ . и҆ въꙁва́вше ре́векꙋ рѣша е́й , и҆деши л҄и съ мꙋж́емъ сиⷨ , ѻ҆на же рече и҆дꙋ , и҆ ѿпꙋсти́ша реве́кꙋ сестрꙋ̀ свою , і҆ и҆мѣнїе еѧ̀ с рабоⷨ а҆враа́млимъ , і҆ и҆же с ниⷨ быша · И҆ блⷵви́ша ревекꙋ , и҆ рѣша ей сестра̀ на́ша е҆си бꙋди въ ты́сꙋщи темъ , и҆ да прїиметъ сѣмѧ твое грады съпостаⷮ · И҆ въставши реве́ка и҆ рабы́нѧ еѧ̀ , и҆ въсѣдоша на веⷧ‍҇блю́ды , і҆ и҆до́ша с мꙋжемъ , и҆ пои́мъ раⷠ‍҇ реве́кꙋ ѻ҆ты́де · И҆саа́къ же хожда́ше сквоѕѣ пꙋсты́ню , ѹ кла́дѧꙁѧ видѣ́ннаго , се́й же живѧ́ше на ꙁемлѝ на полꙋ́дне . і҆ и҆ꙁы́иде і҆саа̑къ поглꙋмитисѧ на́ поле кꙋ ве́черꙋ . въꙁрѣв̾ же ѻ҆чима̀ вѣдѣ веⷧ‍҇блюды и҆дꙋща . и҆ въꙁрѣвше же реве́ка ѻ҆чи́ма ви́дѣ і҆саа́ка , и҆ скочѝ со вельблю́да · И҆ реⷱ‍҇ к рабꙋ̀ кт҄о еⷵ мꙋжъ ѻ҆́нъ , и҆же и́деⷮ по́ полю противꙋ наⷨ · Речеⷤ‍ⷷ ра́бъ , т҄о господи́чичъ мои сїѧ же вꙁеⷨши . риꙁы ѹ҆творе́ныѧ и҆ ѻ҆блечесѧ · И҆сповѣ́да раⷠ‍҇ і҆са́акꙋ словеса́ , ꙗ҆́же сътвори прїиде же і҆саа́къ в домъ мт҃ри своеѧ̀ , и҆ поѧ̀ реве́кꙋ , и҆ быⷵ е҆мꙋ жена̀ , и҆ въꙁлюби ю̀ , и҆ ѹ҆тѣшисѧ , і҆саа́къ ѻ҆ саⷬ‍҇рѣ , матери свое́и̑ ·
Глⷡ‍҇а , к҃е · И приложи́вше а҆враа́м̾ . поѧ̀ женꙋ е́йже и́мѧ хет̾тꙋра , и҆ роди́ же е҆мꙋ ꙁемъврама , е҆ктана , и҆ мадана , и҆ мадїама , и҆ е҆во́ка , и҆ сое́на · Некта́нъ же родѝ сава́на , и҆ ѳема́на , и҆ деда́на · Сн҃ове же деда́ни быша , рагꙋилъ , и҆ навде́илъ , и҆ а҆сꙋри́м̾ , и҆ латꙋрїимъ , и҆ лоѻ҆ми́мъ , сн҃ве же ма́дїамли , е҆фа́ръ , и҆ а҆фи́ръ , и҆ е҆но́хъ , и҆ а҆ви́да , и҆ е҆льдага , сі́й же бѣша сн҃ве хеттꙋ́рины · Дасть же а҆враа́мъ вс҄е своѐ и҆мѣ́нїе і҆саа́кꙋ сн҃ꙋ свое̑мꙋ , сн҃омъ же ꙁало́жниць своиⷯ дасть а҆враа́мъ да́ры , и҆ ѿпꙋсти ѧ҆̀ ѿ і҆саа́ка сн҃а свое̑го , е҆щѐ жи́въ сы́й , до ꙁемлѝ въсто́чныѧ , си̑ же дн҃и и҆ лѣта а҆враа́млѧ , е҆ли́ко жи́тъ , лⷮѣ , р҃ , о҃ , е҃ , и҆ скончавъ ѹ҆́мре а҆враа́мъ въ ста́рости до́брѣи , ста́рець и҆спо́лненъ дн҃и , и҆ приложи́сѧ къ лю́демъ своимъ · И҆ погребо́ша е҆го і҆саа́къ і҆ и҆ꙁмаилъ два сн҃ве е҆го , в пеще́рѣ , сꙋгꙋбѣи , на селѣ е҆фро́новѣ сн҃а саа́рова хетѳе́анина , е҆же е҆сть прѧ́мо мам̾врїи · Село , и҆ пещерꙋ , ю҆́же притѧжа̀ , а҆врааⷨ ѿ сн҃овъ хетѳе́ѻ҆въ , т҄ꙋ погребо́ша а҆враа́ма и҆ женꙋ̀ е҆го са́ррꙋ · Бысть же по ѹ҆мр҃твїи а҆враа́мли , блгⷵви б҃ъ і҆саа́ка сн҃а е҆го , и҆ ѹ҆сели́сѧ і҆саа́къ ѹ҆ кладѧꙁѧ видѣ́ннаго · Си̑ же бытїа и҆ꙁмаила сн҃а а҆враа́млѧ , е҆гоⷤ‍ⷷ родѝ а҆гарь раба са́ррина а҆враа́мꙋ · Си̑ и҆мена сн҃овъ и҆ꙁма́илевъ по и҆менѝ и҆хъ , и҆ в ро́дѣхъ и҆хъ первене́ць и҆ꙁмаилевъ , наваѻ҆́фъ , кыда́ръ , и҆ навдеи́лъ , маса́нъ , масма́и , и҆дꙋма , и҆ масѝ , и҆ ходаⷩ‍҇ , ѳема́нъ , не̑тꙋръ , и҆ нафесъ , и҆ ке́дма · Си сꙋт́ь сн҃ове и҆ꙁма́или , и҆ с҄и и҆мена и҆хъ в домѣ́хъ и҆хъ . и҆ въ се́лѣхъ иⷯ , в҃і , кн҃ꙁѧ , въ ꙗ҆́ꙁы́цѣхъ и҆хъ · Лѣт́а же с҄и житїѧ и҆ꙁмаилѧ , лѣтъ , р҃ , л҃ꙁ , кончавъ ѹ҆мре , и҆ приложи́сѧ къ рожденїю свое̑мꙋ · Въсели́ же сѧ ѿ е҆ѹ҆лата , до сѷра , и҆́же е҆сть ли́цъ е҆гѷптꙋ , даже доходѧ́ще сѷрїи , преⷣ лицеⷨ братїѧ своеѧ ѹ҆сели́сѧ · Сі́и же бытїѧ̀ і҆саа́кова сн҃а а҆враа́млѧ , а҆враа́мъ роди и҆саа́ка , бѧ́ше і҆саа́къ , м҃ , лⷮѣ е҆гда̀ поѧ̀ реве́кꙋ , дще́рь ваѳꙋи́левꙋ , сѷрина въ женꙋ̀ себѣ · Молѧ́ше же сѧ і҆саа́къ реве́кы ради жены̀ свое̑ѧ , ꙗ҆́ко непло́ды бѧше · Послꙋш́а же е҆го б҃ъ , ꙁачатъ въ ѹ҆тро́бѣ реве́ка жена е҆го · И҆гра́ста же младе́нца въ не́й , и҆ рече а҆ще хо́щетъ си́це быти , т҄о что̀ се ми е҆сть · И҆ и҆де въпрашати г҃а , и҆ рече е́й г҃ь , дв҄а ꙗ҆ꙁы́ка въ ѹ҆тро́бѣ твое́й е҆ста , и҆ дво́и лю́дїе , ѿ ѹ҆тро́бы твое́ѧ , раꙁлꙋ́чатсѧ , и҆ лю́дїе лю́дїи прⷣѣспѣ́ютъ , и҆ старѣ́ишїи да порабо́таетъ ме́ньшемꙋ · И҆ кончашасѧ дн҃їе родити е́й , сі́и бѣста блиꙁнѧ́та , въ ѹ҆тро́бѣ е́й · И҆ꙁы́де же сн҃ъ первене́цъ чръменъ ве́сь , и҆ ꙗ҆́ко ко́жа косматъ , и҆ нарече и҆мѧ е҆мꙋ и҆савъ · И҆ по се́мъ и҆ꙁы́де братъ е҆го рꙋка же е҆го придержасѧ пѧтѣ и҆савовѣ , и҆ нарече и҆мѧ е҆мꙋ і҆а́ковъ · И҆саа́къ же и҆мѧ́ше , ѯ҃ , лѣтъ , е҆гда роди е҆мꙋ реве́ка , и҆ въꙁрасто́ста ю҆́нотѣ · И҆ бысть і҆савъ мꙋ́жь лове́ць и҆ ѻ҆рачь , і҆а́ко́въ же бысть мꙋж́ь нелꙋкавъ живы́и въ домꙋ̀ · И҆ въꙁлюбѝ і҆саа́къ и҆са́ва , ꙗ҆ко лови́тва е҆го бѧше бра́шно е҆го , реве́ка же люблѧ́ше і҆а́кова · ꙁвари́ же себѣ і҆а́ковъ варе́нїе . и҆ прїиде же і҆савъ с по́лѧ , ѹ҆трꙋди́в̾сѧ , и҆ рече къ і҆а́ковꙋ напита́и мѧ , варе́нїа сего̀ , ꙗ҆́ко да ꙋкрѣплю́сѧ , сего ра́ди проꙁва̀ и҆мѧ е҆мꙋ е҆до́м̾ . и҆ рече і҆а̑ковъ і҆саавꙋ . ѿда́и же днⷵе пръвенъство свое мн҄ѣ · Рече же і҆са́в̾ с҄е а҆́ꙁъ и҆дꙋ̀ ѹ҆мрѣти , въскꙋю́ ми первенъство с҄е , и҆ рече і҆аковъ е҆мꙋ клени́ ми сѧ днⷵь , и҆ клѧ́сѧ е҆мꙋ · И҆ ѿда́сть і҆савъ , і҆а́ковꙋ первенъство свое · И҆а́ков же да́сть і҆са́вꙋ хлѣбъ , и҆ варенїе соче́вно , ꙗ҆́сть же и҆ пи́тъ , и҆ въставъ ѻ҆ты́де , и҆ нивъчтоже вомени себ́ѣ , і҆савъ перве́ньство ·
Глⷡ‍҇а , к҃ѕ · Бысть же глаⷣ на ꙁемлѝ , по гла́дѣ , и҆же б҄ѣ прьвѣе въ лѣта а҆враа́млѧ . ѻ́ты́деⷤ‍ⷷ і҆саа́къ къ а҆вимеле́хꙋ , къ цр҃ю филисти́мъскꙋ , въ гера́рꙋ · Ꙗ҆́ви же сѧ е҆мꙋ г҃ь , и҆ ре́че не ходи́ въ е҆гѷпетъ , всели́сѧ въ ꙁемли , въ не́же ти рекꙋ̀ , и҆ ѻ҆битаи въ ꙁемлѝ то́й , и҆ бꙋдꙋ с тобою . и҆ блⷵвлю т҄ѧ · Тебѣ б҄о и҆ сѣмени твое̑мꙋ даⷨ , ꙁемлю сїю , и ѹ҆ста́влю клѧ́твꙋ  , е҆ю́же клѧ́хсѧ къ авраа́мꙋ ѿц҃ꙋ твое̑мꙋ · И҆ ѹ҆мно́жꙋ сѣмѧ твое , ꙗ҆́ко ѕвѣ́ꙁды нбⷵныѧ , и҆ да́мъ сѣ́мени твое̑мꙋ вс҄ю ꙁемлю сїю̀ · И блⷵвѧтсѧ ѻ҆ сѣмени твое̑мъ вс҄и ꙗ҆ꙁы́цы ꙁемнїѝ , понеже послꙋш́а ѿц҃ъ твои а҆враа́мъ гла́са мое̑го , и҆ съблюде всѧ ꙁа́повѣди моа̀ и҆ повелѣ́нїѧ моѧ̀ , и҆ ѻ҆правⷣанїѧ моѧ̀ , и҆ ꙁако́нъ мои · Всели же сѧ і҆саа́къ въ гера́ры и҆ въпраша́хꙋ е҆го мꙋ́жи тамо ѻ҆бита́ющеи , ѻ҆ реве́цѣ женѣ е҆го · И҆ рече сестра м҄и е҆сть , ѹ҆боѧ́ бо сѧ рещѝ жена̀ м҄и е҆сть , да не ѹбїю́тъ е҆го мꙋ́жи ѻ҆бита́телнїи , реве́кы ради жены̀ е҆го , поне́же б҄ѣ доброꙁра́чна  · Бысть же мно́га лѣта тꙋ , преклони́в же сѧ а҆вимелехъ цр҃ь гера́рскїи , ѻ҆кно́мъ , ви́дѣ і҆саа́ка и҆гра́юща съ реве́кою женою свое́ю̆ , въꙁва же а҆вимеле́хъ і҆саа́ка , и҆ рече е҆мꙋ ꙗ҆́ко жена ти е҆сть , почто̀ рече ꙗ҆́ко с҄естра м҄и е҆сть · Рече же е҆мꙋ і҆саа́къ · Рѣхъ б҄о да не ѹ҆мрꙋ̀ еѧ̀ ради · Рече́ же е҆мꙋ а́вимеле́хъ что̑ с҄е е҆си сътвори́лъ нам̾ , мало , не бы̀ , нѣ́кто ѿ рода мое̑го съ жено́ю твоею , и҆ въꙁложилъ бы на ны събла́ꙁнъ · Ꙁаповѣда же а҆вимеле́хъ лю́дем̾ своиⷨ гл҃ѧ , въсѧкъ и҆же прико́снетсѧ мꙋ́жи сеⷨ , и҆л҄и женѣ е҆го , пови́ненъ бꙋ́детъ смр҃ти · Сѣѧ́ же і҆саа́къ въ ꙁемлѝ той , и҆ приѻ҆брѣте въ то лѣто ст҄ократныи плоⷣ ꙗ҆чменю , ꙗ҆́ко блⷵви е҆го б҃ъ и҆ въꙁвыси́сѧ  , и҆ ѹ҆мно́жисѧ , даже и҆ вели́къ бывъ ѕѣло · Бысть же е҆мꙋ ско́тъ ѻ҆́вчїи . и҆ ско́тъ говѧ́жїи , и҆ притѧжа́нїѧ многа · И҆ въꙁрѣвнова́ша е҆мꙋ филисти́мове , и҆ вс҄ѧ кладѧꙁѧ , ꙗ҆же и҆скопа́ша рабѝ ѿч҃и е҆мꙋ въ лѣта ѿц҃а е҆го . насы́паша ѧ̀ филистимове , плъны ꙁеⷨлѧ̀  · И҆ рече а҆вимелехъ къ і҆саа́кꙋ ѻ҆тыдѝ ѿ насъ . ꙗ҆́ко си́лнѣе е҆си насъ ꙁд̑ѣ · И҆ ѻ҆тыде ѿтꙋдꙋ і҆саа́къ , и҆ ѻ҆бита̀ въ де́бри герарьстѣи , и҆ вселисѧ т҄ꙋ · Пакы же і҆саа́къ и҆скопа кла́дѧꙁѧ вод̾ныа , ꙗ҆́же и҆скопа́ша рабѝ а҆враа́мли ѿчи е҆мꙋ . ꙗ҆же бѣша насы́пали филисти́мѧне · По ѹ҆мр҃твїи а҆враа́мли ѿц҃а е҆го . и҆ проꙁва и҆мъ и҆мена̀  , ꙗ҆́коже б҄ѣ проꙁвалъ а҆врааⷨ ѿц҃ъ е҆го · И҆скопа́ше же рабѝ і҆саа́кови въ де́бри герарьстѣи , и҆ ѻ҆брѣто́ша же т҄ꙋ кла́дѧꙁь во́ды жи́вы · И҆ прѧ́хꙋсѧ пастꙋсѝ гера́рьстѣи , съ пастꙋхы̀ і҆саа̑ковыми гл҃ющи , наша е҆сть вода , и҆ проꙁва и҆́мѧ кла́дѧꙁю томꙋ̀ ѻ҆би́да ѻ҆би́дѧхꙋ бо ѝ · И҆ въста́въ ѿтꙋ́дꙋ і҆саа́къ , и҆скопа̀ кладѧꙁь дрꙋгі́и , прѧ́хꙋ же сѧ и҆ ѻ҆ томъ , проꙁва же и҆́мѧ емꙋ вражда̀ · Въстав же ѿтꙋдꙋ , и҆скопа же кладѧ́ꙁъ дрꙋгі́и , и҆ не прѧ́хꙋсѧ ѻ҆ томъ , и҆ проꙁва и҆́мѧ е҆мꙋ пространство гл҃ѧ · Ꙗ҆ко нн҃ѣ ѹ҆пространѝ г҃ь намъ , и҆ въста́ви насъ на ꙁемлѝ · И҆ въꙁы́де ѿтꙋ́дꙋ къ кладѧ́ꙁю клѧтвеномꙋ , и҆ ꙗ҆́ви́сѧ е҆мꙋ г҃ь въ т҄ꙋ но́щъ , и҆ рече е҆мꙋ , а҆ꙁ̾ е҆смь б҃ъ ѿц҃а твое̑го а҆враа́мль , не бои́сѧ с тобою б҄о е҆смь . и҆ блⷵвлю т҄ѧ и҆ ѹ҆мно́жꙋ сѣмѧ твоѐ а҆враа́ма ради ѿц҃а твое̑го · И҆ съꙁда тꙋ требниⷦ‍҇ , и҆ приꙁва и҆́мѧ гн҃е , и҆ постави т҄ꙋ , кⷳ‍҇ꙋ свой · И҆скопаша же т҄ꙋ рабѝ і҆саа́кови въ дебри герарьстѣи кла́дѧꙁь · А҆вимелеⷯ же прїиде къ немꙋ̀ ѿ гераръ , и ѻ҆хоꙁаѳъ дрꙋгъ е҆го , и҆ фихо́лъ воевода лю́дїи е҆го , и҆ реⷱ‍҇ и҆мъ і҆саакъ , въскꙋ́ю къ мн҄ѣ прїидо́сте , в҄ы бо ненави́дѣсте менѐ , и҆ ѿпꙋсти́сте м҄ѧ ѿ себѐ · ѻ҆ни же рѣша ви́дѣвше т҄ѧ ѹ҆ꙁрѣхоⷨ ꙗ҆́ко б҄ѣ г҃ь с тобою , и҆ гл҃ахоⷨ бꙋ́ди клѧтва межⷣꙋ на́ми и҆ тобо́ю , и҆ ꙁавѣща́имъ междꙋ̀ на́ми и҆ тобо́ю  . да не сътвори́ши с нами ꙁла̀ , ꙗ҆коже и҆ м҄ы тебе не ѿвръго́хомсѧ , и҆ ꙗ҆́коже сътвори́хомъ тебѣ добро̀ , и҆ ѿпꙋсти́хоⷨ т҄ѧ съ ми́ромъ , и҆ нн҃ѣ т҄ы блⷵвенъ ѿ г҃а · И҆ сътворѝ и҆мъ гости́твꙋ ꙗ҆до́ша и҆ пи́ша , и҆ въста́въ ꙁаѹ҆́тра клѧ́тсѧ дрꙋ́гъ къ дрꙋ́гꙋ , и҆ ѿпꙋстѝ ѧ҆̀ і҆саа́къ . и҆ ѿи̑доша ѿ него съ ми́роⷨ · Бысть же въ то́й дн҃ь прїидо́ша рабѝ і҆саа́кови , и҆ повѣ́даша е҆мꙋ ѻ҆ кла́дѧꙁи е҆же и҆скопа́ша , и҆ реко́ша не ѻ҆брѣто́хом̾ воды̀ , и҆ проꙁва и҆̀ клѧ́тва · Сего ради проꙁва̀ и҆́мѧ граⷣ то́й , кладѧꙁь клѧтвеныи , и҆ до дн҃ешнѧго дн҃е · Бѧ́ше же і҆са́въ , м҃ лⷮѣ , и҆ поѧ̀ женꙋ і҆ѹ҆динъ дщерь веи̑ль хеⷮѳе́ина , и҆ васема́тъ дщерь е҆ло́млю е҆всꙋ , и҆ быша ревнꙋ́ющи і҆саа́кови и҆ реве́цѣ ·
Глⷡ‍҇а , к҃ꙁ · Бы́сть же ꙗ҆́ко състарѣсѧ и҆саа́къ , и҆ ѻ҆слѣпо́ста ѻ҆́чи е҆мꙋ въ не видѣ́нїе · И҆ въꙁва̀ и҆са́ва сн҃а свое̑го старѣ́ишаго , и҆ рече е҆мꙋ сн҃е мой , ѿвѣщаⷡ‍҇ и҆саⷡ‍҇ к немꙋ̀ с҄е а҆ꙁъ , рече́ же е҆мꙋ , с҄е аⷥ съста́рѣхсѧ , и҆ не вѣмъ дн҃и сконча́нїю мое̑мꙋ , нн҃ѣ ѹ҆бо въꙁмѝ съсꙋд̾ свой тꙋл же и҆ лꙋкъ , и҆ꙁы́ди на́ поле , и҆ ѹ҆лови́ ми ꙁвѣ́рь , и҆ сътвори́ ми ѧ́дь ꙗ҆коже люблю̀ , и҆ принеси́ ми да ѧ́мъ , да блⷵвит̾ тѧ дш҃а моѧ̀ пре́жде даже не ѹ҆мрꙋ̀ , реве́ка же слы́шавши гл҃ща і҆саа́ка къ сн҃ꙋ свое̑мꙋ и҆са́вꙋ , і҆ и҆де и҆са́въ на́ поле ловиⷮ ло́вꙋ ѿц҃ꙋ свое̑мꙋ · Рече́ же реве́ка къ і҆а́ковꙋ сн҃ꙋ свое̑мꙋ меншемꙋ , с҄е а҆ꙁъ слы́шаⷯ ѿц҃а твоеⷢ‍҇ къ и҆са́вꙋ бра́тꙋ твое̑мꙋ гл҃юща , принеси́ ми ꙁвѣри́нꙋ , и҆ сътвори́ ми ѧ҆́дь , да ѧ́дше и҆ блⷵвлю́ тѧ преⷣ бм҃ъ пре́жде не́жели ѹ҆мрꙋ̀ · Нн҃ѣ ѹ҆бо послꙋ́шаи менѐ сн҃е мой , ꙗ҆́коже ти а҆ꙁъ повелю̀ . ше́дъ въ ѻ҆вца̀ пои̑мѝ ѿ нихъ дв҄а ко́ꙁлища ю҆́на , и҆ добра̀ и҆ сътворю̀ ѧ҆́дь ѿц҃ꙋ твое̑мꙋ , ꙗ҆коже лю́бить , и҆ вънесе́ши ѿц҃ꙋ твое̑мꙋ и҆ бꙋдеть ꙗ҆́сти , и҆ блⷵвит̾ тѧ ѿц҃ъ твой пре́жде даже не ѹ́мреⷮ · Рече же і҆а́ковъ реве́цѣ мт҃ри свое́й , бра́тъ мой е҆сть мꙋ́жь косма́тъ , а҆ а́ꙁ же мꙋ́жь го́лъ е҆гда̀ ѻ҆бы́щеть мѧ ѻ҆ц҃ъ мо́й , и҆ бꙋдꙋ пред ни́мъ ꙗ҆́ко ѻ҆би́длив̾ , и҆ принесꙋ̀ на́ сѧ клѧ́твꙋ а҆ не блⷵвенїе · Реⷱ‍҇ же е҆мꙋ мт҃и на мн҄ѣ клѧ́тва твоѧ̀ ча́до , то́чїю послꙋ́шай гла́са мое̑го , и҆ шеⷣ принеси́ ми , шеⷣ же поѧ̀ и҆ принесѐ ма́тери , и҆ сътворѝ е҆мꙋ мт҃и ѧ҆́дь , ꙗ҆́коже люблѧ́ше ѿц҃ъ е҆го . въꙁе́мши ⷤ‍ⷷ реве́ка ри́ꙁы и҆са́влѧ , сн҃а своего старѣ́ишаго кра́сны , ꙗ҆́же бѧ́хꙋ ѹ҆ неѧ̀ в домꙋ̀ , и҆ ѻ҆блечѐ сн҃а свое̑го ме́ншаго і҆а́кова , и҆ коꙁли́нама ко́ꙁлищю ѻ҆бвѝ е҆мꙋ рꙋцѣ . и҆ наго́е ши́ѧ е҆го . и҆ вда̀ ѧ́дь , и҆ хлѣбы ꙗ҆́же сътворѝ , в рꙋцѣ і҆аковли сн҃а свое̑го · И҆ принесѐ ѿц҃ꙋ свое̑мꙋ , и҆ рече ́ѿч҃е , се́й же рече с҄е а҆ꙁъ кт҄о е҆си т҄ы ча́до , и҆ рече і҆а́ковъ ѿц҃ꙋ а҆ꙁъ е҆смь и҆са́въ прьвенеⷰ‍҇ твой , сътвориⷯ ꙗ҆́коже ми гл҃а , въста́вши сѧ́ди , да ꙗ҆си ловитвꙋ мою̀ , да блⷵвиⷮ мѧ дш҃а твоѧ̀ · Реⷱ‍҇ же і҆сааⷦ‍҇ сн҃ꙋ свое̑мꙋ , что̀ с҄е ꙗ҆́ко ско́ро ѻ҆брѣте . ѡѼ ча́до , се́й же реⷱ‍҇ , е҆же вда̀ г҃ь б҃ъ твои преⷣ лицеⷨ моиⷨ . Реⷱ‍҇ же і҆сааⷦ‍҇ къ і҆а́ковꙋ , пристꙋпѝ ча́до ко мнѣ да́ тѧ ѻ҆сѧжю , а҆ще ты́ е҆си сн҃ъ мо́й і҆саⷡ‍҇ и҆л҄и нѝ . пристꙋпиⷤ‍ⷷ і҆а́коⷡ‍҇ къ ѿц҃ꙋ свое̑мꙋ и҆ ѻ҆сѧꙁа ѝ , и҆ реⷱ‍҇ с҄е глⷵа ꙗ҆́ко гласъ і҆а́ковль , рꙋцѣ же ꙗ҆ко рꙋцѣ иса́вовѣ , и҆ не поꙁна е҆го , бѣста бо рꙋцѣ е҆го ꙗ҆́ко рꙋцѣ и҆савовѣ бра́та е҆го косма́тѣ · Блⷵви же е҆мꙋ и҆ реⷱ‍҇ ты́ ли е҆си сн҃ъ мой и҆саⷡ‍҇ , ѻ́н же реⷱ‍҇ а҆ꙁъ е҆смь . и҆ реⷱ‍҇ принеси́ ми да ѧ́мъ лови́твꙋ твою̀ ча́до , да блⷵвить т҄ѧ дш҃а моѧ̀ , и҆ принесѐ е҆мꙋ і҆ ѧ́сть , и҆ принесѐ е҆мꙋ вино̀ и҆ п҆и · Рече же е҆мꙋ і҆саа́къ ѿц҃ъ е҆го , пристꙋпѝ къ мн҄ѣ . да м҄ѧ лобыжеши ча́до , пристꙋпи́в же и҆ лобꙁа̀ и҆̀ · и҆ ѻ҆бонѧ̀ воню ри́ꙁъ е҆го , и҆ блⷵви е҆мꙋ и҆ реⷱ‍҇ с҄е вънѧ̀ сн҃а мое̑го , ꙗ҆́ко вънѧ̀ ни́въ по́льныⷯ , е҆мꙋже блⷵви г҃ь , да да́сть тебѣ г҃ь ѿ росы̀ нбⷵныа̀ , и҆ ѿ вла́гы ꙁемны́ѧ · Мно́жество̀ пшени́чно и҆ ви́нно , и҆ да тѝ рабо́таю̑ть ꙗ҆́ꙁы́цы , и҆ да покло́нѧт̾ ти сѧ кн҃ѕи , и҆ бꙋ́ди гдⷵнъ братꙋ твое̑мꙋ , да ти сѧ покланѧ́ють сн҃ве ѿца твое̑го , проклинаѧ т҄ѧ бꙋ́деⷮ про́клѧⷮ , и҆ блⷵвѧ́й т҄ѧ бꙋ́деть блⷵвенъ · И҆ бы́сть ꙗ҆́ко сконча̀ и҆саа́къ блⷵвѧ і҆а́кова сн҃а свое̑го и҆ ꙗ҆́ко ѻ҆ты́де і҆а́коⷡ‍҇ ѿ лица̀ і҆саа́ка ѿц҃а свое̑го · И҆са́въ братъ е҆го прїиде ꙁ лови́твы , сътвори́ же и҆ се́и ꙗ҆́дь , и҆ принесѐ ѿц҃ꙋ свое̑мꙋ , и҆ рече въстани ѿч҃е мой і҆ ꙗ҆́ждь ѿ лови́твы сн҃а свое̑го , да блⷵви́ть мѧ дш҃а твоѧ̀ , рече же е҆мꙋ і҆саа́къ ѿц҃ъ е҆го , кто̀ е҆си т҄ы , и҆са́въ же рече а҆́ꙁъ е҆смь сн҃ъ твой прьве́нецъ и҆са́въ · Чюди́ же сѧ і҆саа́къ чю́днѣ вельми ѕѣло  , кт҄о ѹ҆бо лови́твꙋ принесѐ м҄и . и҆ ꙗ҆́доⷯ ѿ него̀ , преⷣ прише́ствїемъ твои́мъ , и҆ блⷵвихъ е҆мꙋ , и҆ блⷵвенъ е҆сть · Бы́сть же ꙗ҆́ко слы́ша и҆са́въ рѣчь і҆саа́ка ѿц҃а свое̑го , и҆ въꙁопѝ гласомъ велїе́мъ , и҆ го́ркымъ ѕѣло , и҆ рече блⷵви и҆ менѐ ѿч҃е , речеⷤ‍ⷷ е҆мꙋ пришеⷣ братъ твой съ ле́стїю вꙁѧтъ блⷵве́нїе твоѐ · И҆ рече і҆са́въ поправдѣ проꙁва̀ и҆́мѧ е҆мꙋ і҆а́ковъ , прельсти б҄о мѧ с҄е втори́цею , и҆ прьве́ньство мое вꙁѧ̀ , и҆ нн҃ѣ вꙁѧ̀ блⷵвенїе моѐ , рече же і҆са́въ ѿц҃ꙋ своемꙋ , нⷵѣ л҄и ѻ҆ста́ло мн҄ѣ ѿч҃е блⷵвенїа . ѿвѣща́в же і҆саа́къ рече і҆са́вꙋ , ѹ҆же гднⷵа е҆го сътвори́хъ тебѣ и҆ вс҄ю бра́тїю сътвориⷯ рабы̀ емꙋ , пшени́цею и҆ виноⷨ ѹ҆твердиⷯ е҆го , тебѣ же чт҄о сътворю̀ ча́до · Рече же і҆са́въ ѿц҃ꙋ свое̑мꙋ , е҆да̀ е҆ді́но е҆сть блⷵвенїе ѹ҆ тебѐ ѿч҃е , блⷵви ѹ҆бо и҆ менѐ ѿч҃е . съмили́ же сѧ і҆саа́къ , и҆ въꙁопѝ гла́сомъ ве́лїимъ і҆са́въ , и҆ въспла́касѧ . ѿвѣща́в же і҆саа́къ ѿц҃ъ е҆го речѐ е҆мꙋ , се ѿ вла́ги ꙁемны́ѧ бꙋ́ди ти вселе́нїе , и҆ ѿ росы̀ нбⷵныѧ̀ съвы́ше , и҆ мече́мъ своимъ жи́въ бꙋди , и҆ бра́тꙋ своемꙋ да поработа́е̑ши · Бꙋ́дет же часъ е҆гда̀ рас̾сы́плеши , и҆ ѿрѣши́ши ꙗ҆ре́мъ е҆го , ѿ вы́ѧ свое́ѧ · Съпротивлѧ́ше же сѧ і҆са́въ і҆а́ковꙋ , ѻ҆ блⷵве́нїѝ и҆же блⷵвѝ ѿц҃ъ е҆го , и҆ рече і҆са́въ въ ѹ҆мѣ своеⷨ , а҆ще быша приспѣ́ли дн҃їе см҃рти ѿц҃а мое̑го . да бы́хъ ѹ҆би́лъ і҆а́кова брата свое̑го · Въꙁвѣще́на же быша реве́цѣ словеса̀ сн҃а еѧ̀ старѣ́ишаго , и послаⷡ‍҇ приꙁва̀ і҆а́кова сн҃а свое̑го ю҆нѣ́ишаго , и҆ рече е҆мꙋ с҄е і҆са́въ братъ твой хощеⷮ ѹ҆би́ти т҄ѧ · Нн҃ѣ ѹ҆бо ча́до послꙋшай гла́са мое̑го . въста́в же бѣжѝ в междорѣ́чїе , къ лава́нꙋ братꙋ мое̑мꙋ въ хара́нъ , и҆ бꙋ́ди с нимъ нѣколико дн҃їи , до́ндеже минеⷮ лютость и҆ гнѣ́въ брата твое̑го ѿ тебѐ , и҆ ꙁабꙋдетъ е҆же е҆мꙋ сътвори́лъ е҆си , и҆ посла́въ приведꙋ тѧ ѿтꙋ́дꙋ , да не когда̀ бесча́дꙋ бꙋ́дꙋ ѻ҆бою̀ ва́ю въ е҆ді́н̾ дн҃ь . Рече же реве́ка къ і҆саа́кꙋ . стꙋжи́хъ с҄и жи́ꙁнїю свое́ю , дще́рей ра́ди сн҃овъ хеⷮѳе́ѻ҆въ , а҆ще пои́метъ і҆а́ковъ женꙋ̀ ѿ дще́рей ꙁемлѧ̀ сеѧ̀ , т҄о въскꙋ́ю ми е҆сть жи́ти ·
Глⷡ‍҇а , к҃и · Приꙁва́ же і҆саа́к̾ і҆а́кова и҆ благословї и҆̀ , и҆ ꙁаповѣда е҆мꙋ гл҃ѧ , да не по́имеши жены̀ ѿ дще́рїи ханаа́нскиⷯ , въставъ же ѿбѣжи въ междорѣ́чїе , въ домъ ваѳꙋ́илевъ ѿц҃а матере твоеѧ̀ · ѿтꙋ́дꙋ поимѝ себѣ женꙋ ѿ дще́рий лава́на брата мт҃ре твоеѧ̀ , сеже б҃ъ мо́и блⷵви́тъ т҄ѧ , въꙁрасти́тъ т҄ѧ , и҆ ѹ҆мно́жиⷮ т҄ѧ , и҆ да бꙋдеши въ собо́ръ ꙗ҆́ꙁы́комъ · И҆ да́стъ т҄и блⷵвенїе ѿц҃а моеⷢ‍҇ а҆враа́ма , тебѣ и҆ сѣмени твое̑мꙋ по тебѣ , прїа́ти ꙁемлю̀ ѻ҆бита́нїѧ твое̑го , ю҆же дасть б҃ъ а҆враа́мꙋ · Посла́ же і҆саа́къ і҆а́кова , и҆ ѻ҆ты́де въ междорѣчїе къ лава́нꙋ ваѳꙋилевꙋ си́рии̑нꙋ , къ бра́тꙋ же ревекы мт҃ре і҆а́ковлѧ і҆ и҆савлѧ · Ви́дѣвъ же і҆савъ ꙗ҆́ко блⷵви і҆саа́къ і҆а̑кова , і҆ и҆же ѻ҆ты́и̑де въ междорѣ́чїе сѷрьско , поѧ́ти ѿтꙋ́дꙋ себѣ женꙋ̀ · И҆ вънегда̀ блⷵви и҆ ꙁаповѣда е҆мꙋ гл҃ѧ , да не по́имеши жены́ ѿ дщерїи ханаа́нескъ , и҆ послꙋша і҆а́ковъ ѿц҃а и҆ мт҃ре своеѧ̀ , и҆ ѻ҆ты́де въ межⷣорѣчїе сѷрьско · И҆ ви́дѣ і҆са́въ ꙗ҆́ко ꙁлы сꙋть дщери ханаа́ньскы преⷣ і҆саа́комъ ѿц҃емъ е҆го , и҆ шеⷣ і҆са́въ къ и҆ꙁма́илꙋ и҆ ꙁвѧ̀ мае̑леѳъ дще́рь и҆ꙁма́ила сн҃а а҆враа́млѧ̀ . сестрꙋ̀ навеѻ҆́ѳовꙋ женꙋ̀ предъ жена́ми свои҆̀ми  · И҆ ѻты́иде і҆а́ковъ ѿ кла́дѧꙁѧ клѧ́твенаго , і҆ и҆ꙁы́де в ха́раⷩ‍҇ и҆ ѻбрѣтеⷤ‍ⷷ мѣсто , и҆ ѹ҆спѐ т҄ꙋ слн҃це б҄о ꙁа́иде , и҆ вꙁ̑ѧ ѿ каменїа мѣ́ста того , и҆ положѝ въꙁгла́вїе себѣ , и҆ ѹ҆спе на мѣстѣ тоⷨ , и҆ видѣ со́нъ · И҆ с҄е лѣ́ствица ѹ҆твръждена на ꙁемлѝ , е҆ѧⷤ‍ⷷ конеⷰ‍҇ досѧꙁа́ше до нб҃си , и҆ агг҃ли бж҃їи въсхожда́хꙋ , и҆ нисхожда́хꙋ , по не́и , г҃ь же ѹ҆твръжда́шесѧ на не́й , и҆ рече а҆́ꙁъ б҃ъ а҆враа́мов̾ ѿц҃а твое̑го , и҆ б҃ъ і҆саа́ковъ , не бо́исѧ ꙁемлѧ̀ и҆дѣже т҄ы спиши на не́и , тебѣ да́мъ ю҆̀ и҆ сѣ́мени твое̑мꙋ , и҆ бꙋдетъ сѣмѧ твое ꙗ҆́ко пѣсоⷦ‍҇ ꙁеⷨныи , и распространи́тсѧ до́ морѧ , и҆ до въсто́къ , и҆ ꙁапаⷣ , и҆ до сѣ́вера · И҆ блаⷢ‍҇словѧ́тсѧ ѻ҆ тебѣ вс҄и ꙗ҆́ꙁы́ци ꙁем̾нїи въ сѣ́мени твое̑мъ · Се же а҆ꙁъ с тобою , съхраню́ т҄ѧ , на всемъ пꙋтѝ а҆́може и́деши , и҆ въꙁвращꙋ̀ т҄ѧ на ꙁемлю̀ сїю́ , ꙗ҆ко не ѻ҆ста́влю т҄ѧ до́ндеже сътворю̀ вс҄е е҆же гл҃аⷯ тебѣ · И҆ въста́въ і҆аковъ ѿ сна̀ свое̑го , и҆ рече ꙗ҆ко е҆сть г҃ь въ мѣ́стѣ се́мъ , а҆́ꙁ же не вѣ́дѧхъ . ѹ҆боꙗ҆́ же сѧ и҆ ре́че ꙗ҆́ко стра́шно мѣсто с҄е , нѣсть с҄е н҄о до́мъ бж҃їи , и҆ с҄и вра́та нбⷵнаа · И҆ въста́въ і҆а́ковъ ꙁаѹ҆́тра , и вꙁѧ̀ ка́мень и҆же б҄ѣ положи́лъ въꙁ̾гла́вїе себѣ , и҆ поста́ви т҄о въ сто́лпъ , и҆ въꙁлїѧ̀ е҆ле́й верхꙋ̀ е҆го , и҆ проꙁва̀ і҆а́ковъ и҆́мѧ мѣстꙋ томꙋ доⷨ бж҃їй . ѹ҆лимаѹ́съ же б҄ѣ и҆́мѧ градꙋ пр́ьвѣе · И҆ моли́сѧ і҆а́коⷡ‍҇ мл҃твою гл҃ѧ , а҆́ще г҃ь б҃ъ съ мно́ю и҆ да́ м҄ѧ снабди́т̾ на пꙋтѝ се́мъ , во́ньже а҆́ꙁъ и҆дꙋ̀ , и҆ да́сть ми хлѣ́бъ ꙗ҆сти , и҆ ри́ꙁы ѻ҆блещи́сѧ , и҆ въꙁврати́тъ м҄ѧ съ ми́ромъ в до́мъ ѿц҃а мое̑го · И҆ да бꙋдет̾ м҄и г҃ь въ б҃ъ , и҆ ка́мень се́ѝ е҆гоже поста́вихъ въ сто́лпъ , бꙋдеть м҄и въ до́мъ бж҃їи , и҆ ѿ всего̀ ꙗ҆́же м҄и дасѝ , и҆л҄и ѻ҆десѧтьствꙋ́ю тебѣ десѧти́нꙋ  ·
Глⷡ‍҇а , к҃ѳ · И въста́въ і҆а́ковъ на́ ноꙁѣ . и҆́де на ꙁемлю̀ въсто́чнꙋю , къ лава́нꙋ ваѳꙋ́илевꙋ сѷринꙋ , къ бра́тꙋ реве́кы матере і҆а́ковлѧ , і҆ и҆савлѧ · Ѹ҆ꙁрѣ же и҆ с҄е кла́дѧꙁь на́ поли , и҆ бѧхꙋ т҄ꙋ три ста́да ѻ҆ве́ць почива́юще при немъ , ѿ того́ бо кла́дѧꙁѧ напоꙗ҆́хꙋ ста́да · Ка́мень же ве́лїи бѧ́ше надъ ѹ҆́стїеⷨ кла́дѧꙁѧ , и҆ събира́хꙋсѧ т҄ꙋ вс҄ѧ ста́да , и҆ ѿвалѧ́хꙋ ка́мень , ѿ ѹ҆́стїѧ кла́дѧꙁѧ̀ , и напаꙗ҆́хꙋ ста́да , и҆ па́ки полага́хꙋ ка́мень на ѹ҆́стїи кла́дѧꙁѧ на мѣстѣ своеⷨ · Рече ж́е и҆мъ і҆аковъ бра́тїѧ ѿкꙋ́дꙋ е҆сте в҄ы . сїи҆̀ же́ рѣша ѿ хара́на е҆смы̀ реⷱ‍҇ же и҆мъ , ꙁна́ете л҄и лава́на сн҃а нахо́рова . рѣша е҆мꙋ ꙁна́емъ . рече́ же и҆мъ ꙁдра́въ л҄и е҆сть . сїи҆̀ же рѣша ꙁдра́въ , и҆ с҄е рахи́ль дщѝ е҆го и҆дѧ́ше съ ѻ҆вца́ми · И҆ рече і҆а́ковъ е҆щѐ дн҃ь до́лгъ не ѹ҆̀ събира́ти ча́съ скота̀ , напои́вше ѻ҆вца̀ шеⷣше пасе́те . сїиⷤ‍ⷷ рѣша не мо́жемъ до́ндеже събере́мсѧ всѝ пастꙋсѝ ѿвали́ти ка́мень ѿ ѹ҆́стїѧ̀ кла́дѧꙁю̀ , да напои́мъ ѻ҆вца̀ . Є҆щѐ е҆мꙋ гл҃ющꙋ к ни́мъ , и҆ рахи́ль дщѝ лава́нѧ грѧдѧ́ше съ ѻ҆вца́ми ѿц҃а свое̑го , ѻ҆на̀ б҄о пасѧ́ше ѻ҆вца̀ . ѿц҃а свое̑го̀ · Бы́сть же ꙗ҆ко ѹ҆ꙁрѣ і҆а́ковъ рахи́ль дще́рь лава́ню бра́та мт҃ре своеѧ̀ , і҆ ѻ҆вца̀ лава́нѧ брата ма́тернѧ , и҆ пристꙋпѝ і҆а́ковъ ѿвалѝ ка́мень ѿ ѹ҆́стїѧ кла́дѧꙁю , и҆ напоѝ ѻ҆вца̀ лаванѧ бра́та мт҃ри своеа̀ и҆ цѣлова̀ і҆а́ковъ рахи́ль , и҆ въꙁопѝ гла́сомъ свои́мъ пропла́касѧ , и҆сповѣ́да рахи́ли ꙗ҆́ко браⷮ ѿц҃а еа̀ е́сть . сїѧ же повѣ́да те́кши ѿц҃ꙋ свое̑мꙋ по словесе́мъ симъ · Бы́сть же ꙗ҆́ко ѹ҆слы́ша лава́нъ и҆́мѧ і҆а́кова сн҃а сестры̀ свое́ѧ и҆ те́кши проти́вꙋ е҆мꙋ , и҆ прїи́мъ и҆ лобꙁа́ и҆̀ , и҆ въведе́ и҆̀ в доⷨ свой . и҆сповѣда́ же лава́нꙋ вс҄ѧ словеса̀ своѧ̀ · И҆ рече е҆мꙋ лава́нъ , ѿ ко́стей мои̑хъ и҆ ѿ пло́ти мое́ѧ е҆си т҄ы и҆ б҄ѣ с ни́мъ дн҃и мцⷵа · И҆ рече лава́нъ къ і҆аковꙋ , ꙗ҆́ко ѹ҆бо бра́тъ мо́и е҆си т҄ы , да не́ трꙋди́шисѧ мн҄ѣ тꙋ́не , повѣждь м҄и что̀ ѹ҆б҄о м̾ꙁда̀ твоѧ̀ бꙋдеть · Ѹ҆ лава́на же бѣста дв҄ѣ дще́ри , и҆́мѧ старѣ́ишеи лі́ѧ , и҆́мѧ же ме́ншеи рахи́ль , ѻ҆́чи же лі́инѣ болѣ́ꙁнивѣ , рахи́ль же б҄ѣ доброѻ҆бра́ꙁна и҆ красна̀ въꙁо́рꙋ · Въꙁлюби́ же і҆а́ков̾ рахи́ль , и҆ рече да ти рабо́таю се́дмь лѣтъ ꙁа рахи́ль дще́рь твою̀ ме́ншꙋю · И҆ рече е҆мꙋ лава́нъ ѹ҆́не м҄и тебѣ да́ти ю҆̀ не́жели и҆но́мꙋ ѿда́ти мꙋжеви , то́кмо со мно́ю живѝ · И҆ рабо́та і҆аковъ ꙁа рахи́ль седмь лⷮѣ . и҆ бѧ́хꙋ пред ни́мъ ꙗ҆́ко ма́ло дн҃їи , ꙁанеже любѧ́ше ю҆̀ · И҆ рече і҆а́коⷡ‍҇ къ лава́нꙋ даж́дь ми женꙋ̀ мою̀ , поне́же съвръшишасѧ дн҃їе съвѣща́нїѧ да вни́дꙋ къ не́и · Събра́ же лава́нъ вс҄ѧ мꙋ́жа насе́лники , и҆ сътворѝ бра́къ и҆ ꙗ҆́ко бы́сть ве́черъ пои́мъ лава́нъ дще́рь свою ли́ю , и҆ въведѐ ю҆̀ къ і҆а́ковꙋ , и҆ въни́де къ не́и і҆а́ковъ · Да́стъ же лава́нъ ꙁе́лфꙋ рабꙋ̀ дще́ри свое́и лїѝ  , и҆ бы́сть же ꙁаѹ҆́тра и с҄е бѧ́ше лі́ѧ̀ · И҆ рече і҆а́ковъ лава́нꙋ что с҄е сътвориⷧ‍҇ е҆си а҆́ꙁъ рахи́ли ради рабо́таⷯ ѹ҆ тебѐ , въскꙋ́ю же ѻ҆би́ди мѧ̀ · Реⷱ‍҇ же лава́нъ нѣсть та́ко въ на́шемъ мѣстѣ , вда́ти ме́ншаа̀ прѣжде старѣ́ишеѝ сконча́и ѹ҆бо се́дмь дн҃їи , и҆ даⷨ тѝ . сїю ꙁа не́же дѣ́лаеши ѹ҆ менѐ , и҆ е҆щѐ се́дⷨь лѣтъ дрꙋгꙋ́ю , сътвори́ же і҆а́коⷡ‍҇ тако и҆ сконча̀ седми́цꙋ сїю , и҆ да́сть лаваⷩ‍҇ рахи́ль дще́рь свою е҆мꙋ въ женꙋ̀ · да́сть же лава́нъ рахи́ли дще́ри свое́й ва́ллꙋ рабꙋ̀  , и҆ въни́де і҆а́ковъ къ рахи́ли · Въꙁлюби́ же рахи́ль паче , нежели ли́ю , и҆ рабо́та е҆мꙋ се́дмь лѣт̾ дрꙋгꙋ́ю . ви́дѣв же г҃ь б҃ъ ꙗ҆́ко не любиⷮ лїи́ , ѿвр́ьꙁе ѹ҆тро́бꙋ еа̀ , рахи́ль же бѧше непло́ды · И҆ ꙁаче́нши лїѧ́ родѝ і҆а́ковꙋ сн҃ъ и҆ наречѐ и҆́мѧ е҆мꙋ рꙋвиⷨ , си́рѣчь ꙗ҆ко приꙁрѣ г҃ь на моѐ смире́нїе и҆ даде́ ми сн҃ъ , нн҃ѣ м҄ѧ въꙁлюбѝ мⷤꙋ мой · И҆ ꙁаче́нши паки лїѧ и҆ родѝ сн҃ъ вторы́и і҆а́ковꙋ , и҆ рече ꙗ҆́ко ѹ҆слы́ша г҃ь ꙗ҆́ко не люби́ма а҆́ꙁъ и҆ прида́ ми и҆ сеⷢ‍҇ и҆ наречѐ и҆́мѧ е҆мꙋ симеѻ҆́нъ , и҆ ꙁачаⷮ па́ки и҆ родѝ сн҃ъ и҆ рече въ ны́нѣшнее врѣмѧ̀ , ѹ҆ менѐ бꙋдеть мꙋжь мой , роди́хъ б҄о е҆мꙋ три сн҃ы , сего̀ ра́ди нарече и҆́мѧ е҆мꙋ левгі́и · И҆ ꙁаче́нши па́ки , и҆ родѝ сн҃ъ . и҆ рече нн҃ѣ е҆щѐ и҆сповѣмъ г҃ꙋ , сего̀ ра́ди наречѐ и҆́мѧ е҆мꙋ іѹ́да . и҆ преста̀ ражда́ти ·
Глⷡ‍҇а , л҃ · Ви́дѣвши же рахи́ль ꙗ҆́ко не роди́ть і҆а́ковꙋ , и҆ въꙁревнова̀ рахи́ль сестрѣ свое́и и҆ рече і҆аковꙋ даж́дь м҄и ча́да . а҆́ще ли н҄и т҄о ѹ҆мрꙋ̀ а҆́ꙁъ · Раꙁ̾гнѣва же сѧ і҆а́ковъ на рахи́ль , и҆ речѐ е́й , е҆да въ б҃ъ е҆смь а҆́ꙁъ мѣсто . и҆л҄и лиши́х тѧ плода̀ ѹ҆тро́бнаго · Рече́ же рахиль къ і҆а́ковꙋ , с҄е раба̀ моѧ ва́лла въни́ди къ не́и и҆ да роди́ть на лоно̀ моѐ , сътворю́ же и҆̀ сн҃ъ , а҆́ꙁъ ѿ неѧ̀ и҆ да́сть е҆мꙋ ва́ллꙋ рабꙋ̀ свою̀ въ женꙋ̀ ·И҆ вни́де к не́й і҆а́ковъ , и҆ ꙁача́тъ ва́лла раба̀ рахи́лина и҆ родѝ сн҃ъ і҆а́ковꙋ . и҆ речѐ рахиⷧ‍҇ пра́во сꙋдѝ м҄и б҃ъ . и҆ послꙋ́ша гла́са мое̑го , и҆ да́сть ми сн҃ъ , сего̀ ра́ди проꙁва̀ и҆́мѧ е҆мꙋ да́нъ · И҆ ꙁача́тъ паки ва́лла раба̀ рахи́лина , и҆ родѝ сн҃ъ вторы́и і҆а́ковꙋ . и҆ речѐ рахи́ль подъѧ́ мѧ б҃ъ и҆ съравниⷯсѧ съ сестро́ю мое́ю и҆ въꙁмого́хъ , и҆ проꙁва̀ и҆́мѧ еⷢ‍҇ нефтали́мъ · Ви́дѣвши же лі́ѧ , ꙗ҆́ко преста́ла е҆сть ражда́ти , поѧ̀ ꙁе́лѳꙋ рабꙋ̀ свою̀ , и҆ да́сть ю҆̀ і҆а́ковꙋ въ женꙋ̀ , и҆ ꙁачаⷮ ꙁелфа раба̀ лїи́на , и҆ роди і҆а́ковꙋ сн҃ь , и҆ реⷱ‍҇ лі́ѧ бл҃го слꙋчи́сѧ и҆ нарече и҆́мѧ е҆мꙋ га́дъ · И҆ ꙁаче́нши паки ꙁе́лѳа раба̀ лі́ина родѝ і҆а́ковꙋ сн҃ъ вторы́й , и҆ рече лі́ѧ блаже́на аⷥ , ꙗ҆́ко ѻ҆блажа́ть м҄ѧ вс҄ѧ жены̀ , и҆ проꙁва̀ и҆́мѧ е҆мꙋ а҆си́ръ · И҆де же рꙋви́м̾ въ дн҃ь жа́твы пшени́ца , и҆ ѻ҆брѣте ꙗ҆́блоко мандраго́рова на́ поли , и҆ принесѐ къ лі́и ма́тери свое́и · Рече́ же рахи́ль къ сестрѣ свое́и лі́и , да́ждь ми ѿ мандраго́ръ сн҃а свое̑го . рече же лі́а не довлѣ́ ли т҄и ꙗ҆́ко ѿпри́сни мꙋ́жа мое̑го , н҄о и҆ мандраго́ры сн҃а мое̑го во́ꙁмеши · Реⷱ‍҇ же рахи́ль не та́ко н҄о да бꙋдеть сеѧ но́щи с тобо́ю , ꙁа маⷩ‍҇драго́ры сн҃а твое̑го , И҆ и́де і҆а́ковъ с по́лѧ въ ве́черъ , і҆ и҆ꙁы́де лі́а проти́вꙋ е҆мꙋ . и҆ рече къ мнѣ въни́ди дн҃есь наѧ́ла бо т҄ѧ е҆смь , ꙁа мандраго́ры сн҃а мое̑го · Бысть же с не́ю тоѝ но́щи и҆ послꙋ́ша б҃ъ лі́и , ꙁаче́нши родѝ і҆а́ковꙋ сн҃ъ пѧ́тый . и҆ речѐ лі́ѧ даⷵ м҄и б҃ъ м̾ꙁдꙋ мою̀ , ꙁане́же даⷯ рабꙋ̀ мою̀ мꙋжꙋ мое̑мꙋ , и҆ проꙁва̀ и҆́мѧ е҆мꙋ и҆саха́ръ , се́же е҆сть м̾ꙁда̀ , и҆ ꙁаче́нши лі́ѧ родѝ сн҃ъ ше́стый , і҆а́ковꙋ . и҆ рече лі́а дасть м҄и б҃ъ мо́й да́рь до́бръ въ нн҃ѣшнеѐ врѣмѧ̀ . въꙁлюби́ мѧ мꙋж́ь мой . роди́хъ б҄о е҆мꙋ ше́сть сн҃овъ , и҆ проꙁва̀ и҆́мѧ е҆мꙋ ꙁавꙋло́нъ . и҆ посе́мъ родѝ е҆мꙋ дще́рь , и҆ проꙁва̀ и҆́мѧ е́й ди́на · Помѧнꙋ́ же б҃ъ рахи́ль , и҆ ѹ҆слы́ша еѧ̀ б҃ъ и҆ ѿвр́ьꙁе ѹтро́бꙋ еѧ̀ и҆ ꙁаче́нши родѝ і҆а́ковꙋ сн҃ъ . и҆ реⷱ‍҇ рахи́ль ѿвр́ьꙁе г҃ь ѹ҆тро́бꙋ мою̀ , ѹ҆кори́ꙁнꙋ мою ѿꙗ҆́ть , и҆ нарече и҆́мѧ е҆мꙋ і҆ѻ́сифъ , гл҃ющи прида́сть м҄и б҃ъ сн҃ъ дрꙋгїи · Бысть же ꙗ҆́ко родѝ рахи́ль і҆ѻ́сифа , рече і҆а́ковъ къ ла́ва́нꙋ , пꙋстѝ м҄ѧ , да и҆дꙋ̀ на мѣсто моѐ , и҆ в ꙁе́млю мою̀ да́ждь ми жены̀ моѧ̀ и҆ дѣти моѧ̀ , и҆́хже ра́ди . рабо́тахъ тебѣ , да ѡти̑дꙋ̀ , ты б҄о вѣси рабо́тꙋ ю҆́же рабо́тахъ т҄и · Рече же лава́нъ , а҆́ще е҆смь ѻ҆брѣлъ блгⷣть прѣд тобо́ю . да смотрю̀ поне́же вⷨѣ ꙗ҆́ко блⷵви́ м҄ѧ б҃ъ прише́ствїемъ твои̑мъ , ѿлꙋчѝ м̾ꙁдꙋ свою̀ ѿ менѐ и҆ да́м ти · Рече же і҆а́ковъ т҄ы вѣси е҆же рабо́таⷯ тебѣ и҆ коли́ко б҄ѣ скота̀ твое̑го ѹ҆ менѐ , ма́ло б҄ѣ твое̑го ѹ҆ менѐ , и҆ въꙁрастѐ въ мно́жество · И҆ блⷵви тебѣ г҃ь б҃ъ прише́ствїемъ мои̑мъ , нн҃ѣ ѹ҆бо да і҆ а҆́ꙁъ сътворю̀ себѣ домъ · И҆ рече къ немꙋ̀ лава́нъ что̀ ти даⷨ . рече же і҆аковъ не да́ждь ми ничто́же , а҆́ще сътвори́ши с҄е сло́во и҆ па́ки да пасꙋ̀ ѻвца̀ твоѧ̀ , и҆ съхраню̀ . ѻ҆быдѝ вс҄ѧ ѻ҆вца̀ твоѧ̀ нн҃ѣ , и҆ раꙁлꙋчѝ ѿтꙋ́дꙋ всѧ́кꙋ ѻ҆́вцꙋ пелѣ́сꙋю въ ѻ҆вцаⷯ и҆ всю̀ бѣ́лꙋ , и҆ пе́строе ѹ҆ ѻ҆вна́хъ и҆ в коꙁаⷯ да бꙋ́деть ми м̾ꙁда̀ и҆ бꙋдеть моѐ . и҆ послꙋ́шае̑тъ менѐ пра́вда моѧ̀ въ ѹ҆́трешнїи дн҃ь , ꙗ҆́ко е҆сть м̾ꙁда̀ моѧ̀ предъ тобо́ю · И҆ всѐ е҆же не пе́стро ни бѣ́ло в коꙁа́хъ , и҆ не пеле́со въ ѻ҆вца́хъ ѿлꙋче́ное , ѹ҆кра́дено да бꙋдеⷮ мною · Рече же е҆мꙋ лава́нъ бꙋ́ди ꙗ҆́коⷤ‍ⷷ гл҃еши , и҆ раꙁлꙋчѝ въ то́и дн҃ь ко́ꙁы бѣ́лыѧ̀ и҆ пе́стрыѧ̀ , и҆ всѧ̀ ко́ꙁы е҆же б҄ѣ бѣ́ло и҆ пе́стро в нихъ , и҆ всѐ е҆же пеле́со въ ѻ҆вца́хъ , и҆ въдасть въ рꙋцѣ сн҃омъ свои̑мъ , и҆ распꙋстѝ ѧ҆̀ три́ дн҃и пꙋтѝ междꙋ и҆ми и҆ междꙋ і҆а́ковомъ · И҆а́ков же пасѧ́ше ѻ҆вца̀ лавановы ѻ҆ставшаа̀ . вꙁѧ́ же і҆а́ков̾ себѣ же́ꙁлъ стꙋраки́нинъ и҆ ѻ҆рѣхов̾ и҆ репи́ненъ , и҆ ѻ҆бѣлѝ ѧ҆̀ і҆а́ковъ пестре́нїемъ бѣ́лымъ състрꙋгаѧ̀ корꙋ ꙗ҆́влѧ́ше же сѧ на жеꙁлахъ бѣло е҆же ѻ҆бѣлѝ пе́стрымъ · И҆ положѝ жеꙁлы̀ ꙗ҆́же ѻ҆бѣлѝ в коры́техъ по́лныⷯ воды̀ да гдѣ прїидꙋтъ ѻ҆вца̀ пи́ти , въ жеꙁлы̀ ꙁрѧ́ть . и҆ пришедши ѻ҆вца̀ пи́ти ꙁрѧ́ще въ жеꙁлы̀ , и҆ ражⷣахꙋ ѻ҆вца̀ бѣ́ло и҆ пе́стро  · Ѡ҆́вны же раꙁлꙋчѝ і҆а́ковъ , и҆ поста́ви прѧмо ѻ҆вцамъ , ѻ҆ве́нъ бѣлъ , и҆ ве́сь пе́стръ въ ѻ҆вца́х , и҆ раꙁлꙋчѝ стадо к себѣ , и҆ не смѣси си́хъ съ ѻ҆вцами лава́новыми · Бысть же въ вре́мѧ въ не́же ѻ҆вца ꙁачина́ющи въ́ чревѣ , положѝ і҆а́ковъ жеꙁлы̀ предъ ѻ҆вцами в коры́техъ , да ꙁачинаю́тъ ꙁрѧ́ще въ жеꙁлы̀ , е҆гда̀ роди́ша ѻ҆вца̀ не положѝ · И҆ быша неꙁна́меныа̀ лаванѧ а҆ ꙁна́меныѧ і҆а́ковлѧ . и҆ раꙁбогатѣ мꙋ́жъ ѕело ѕело , и҆ бысть е҆мꙋ скоⷮ мно́гъ въло́ве рабы̀ и҆ рабынѧ , и веⷧ‍҇блю́ды и҆ ѻ҆слы̀ ·
Глⷡ‍҇а , л҃а · Слы́шав же і҆а́ковъ рѣ́чь сн҃въ лава́новъ гл҃ющихъ , вꙁ̑ѧ і҆а́ковъ вс҄е ѿц҃а нашего , и҆ ѿц҃емъ на́шиⷨ , сътворѝ себѣ вс҄ю сла́вꙋ свою̀ · И҆ ѹ҆ꙁрѣ і҆а́ковъ лицѐ ла́ване , и҆ с҄е не бѧ́ше къ немꙋ̀ , ꙗ҆ко вчера̀ и҆ тре́тїемъ дн҃и · Рече́ же г҃ь къ і҆а́ковꙋ , въꙁврати́сѧ въ ꙁе́млю ѿц҃а твое̑го в роⷣ тво́и и҆ бꙋ́дꙋ с тобо́ю · Посла́ же і҆а́ковъ и҆ въꙁва̀ ли́ю и҆ рахи́ль на́ поле , и҆дѣже стада бѧ́хꙋ , и҆ рече и҆́ма ви́ждꙋ а҆́ꙁъ лицѐ ѿц҃а ва́шего , ꙗ҆́ко нⷵѣ къ мн҄ѣ , ꙗ҆́ко вчера̀ и҆ тре́тїемъ дн҃и · Се́ же б҃ъ ѿц҃а мое̑го съ мно́ю е҆сть , и҆ в҄ы вѣсте ꙗ҆́ко все́ю си́лою рабо́тахъ ѿц҃ꙋ ва́шемꙋ . ѿц҃ъ же ва́шъ ѻ҆би́ди мѧ , и҆ꙁмѣни б҄о мъꙁдꙋ̀ мою̀ де́сѧть а҆́гнеⷰ‍҇ н҄о не да́сть е҆мꙋ б҃ъ ѿц҃а мое̑го ꙁл҄а сътвори́ти мнѣ · А҆́ще ѹ҆бо тако речеⷮ пе́стрыѧ̀ да бꙋдеⷮ твоѧ̀ мꙁда̀ родѧⷮ всѧ ѻ҆вца̀ пе́стра · А҆́ще ли речетъ та́ко бѣ́лыѧ да бꙋ́деть т҄и мꙁда̀ . родѧⷮ вс҄ѧ ѻ҆вца̀ бѣ́ло ѿꙗ҆́ б҃ъ весь ско́т̾ ѿц҃а ва́шего , и҆ да́стъ мн҄ѣ е҆го · И҆ быⷵ е҆гда̀ ѻ҆́вца ꙁачина́ющи въ́ чревѣ , ви́дѣхъ въ снѣ ѻ҆чи́ма свои́ма с҄е ко́ꙁли гонѧ́хꙋ ѻ҆вца̀ и҆ ко́ꙁы бѣ́лы и҆ пе́стры и҆ раꙁли́чны во́лны · И҆ рече ми а҆́гг҃лъ бж҃їи въ снѣ , і҆а́кове а҆́ꙁ же рѣхъ чт҄о е҆сть · И҆ рече въ́ꙁри ѻ҆чима твои́ма и҆ ви́ждь . ко́ꙁлы гонѧща ѻ҆вца̀ и҆ коⷥлы бѣ́лыѧ и҆ пе́стрыѧ̀ , и҆ вс҄ѣ раꙁно́лич̾ны , ви́дѣхъ б҄о коли́ко ти лава́нъ сътворѝ · А҆́ꙁъ б҄о е҆смь б҃ъ тво́и ꙗ҆́ви́выисѧ тебѣ на мѣстѣ бж҃їи , е҆же пома́ꙁа ти м҄и тамо столпъ , и҆ моли́сѧ мн҄ѣ тамо мл҃твою̀ · И҆ нн҃ѣ ѹ҆бо въста́ни . і҆ и҆ꙁы́ди ѿ ꙁемлѧ̀ се́ѧ , і҆ и҆дѝ в ꙁе́млю рожде́нїа твое̑го , и҆ бꙋдꙋ с то́бою · И҆ ѿвѣща́вши рахи́ль и҆ ли́ѧ реко́ста е҆мꙋ . нⷵѣ ли нама еще ча́сти ни прїа́тїѧ въ домꙋ̀ ѿц҃а нашего ꙗ҆́ко чꙋж́ди быхомъ е҆мꙋ · Прода бо н҄ы и҆ ꙗ҆́де́нїемъ снѣ́сть цѣнꙋ нашꙋ . вс҄е богаⷮство и҆ сла́вꙋ ю҆же ѿꙗ҆́тъ б҃ъ ѿ ѻ҆ц҃а на́шего на́ма бꙋ́детъ и҆ чадом̾ нашиⷨ , нн҃ѣ ѹ҆бо е҆ли́ко ти гл҃а б҃ъ твори́ ти · Въста́в же і҆а́ковъ поѧ̀ жены свои и҆ дѣти своа всадѝ ѻ҆бѣ на веⷧ‍҇блю́ды , и҆ ꙁабра̀ вс҄е и҆мѣ́нїе сво́е , и҆ вс҄ѧ и҆мѣ́нїа ꙗ҆же притѧжа̀ въ междорѣчїи , и҆ вс҄е своѐ ꙗ҆́коже ѿитѝ къ і҆саа́кꙋ ѿц҃ꙋ свое̑мꙋ , въ ꙁе́млю ханааⷩ‍҇скꙋю · лава́нь же ѿи̑де стрещѝ ѻ҆ве́цъ своиⷯ , и҆ ѹ҆кра́де рахи́ль и҆долы ѿц҃а свое̑го , і҆а́ков̾ же потаѝ лава́нꙋ сѷринꙋ , не повѣ́дати е҆мꙋ ꙗ҆́ко ѿхо́дитъ · ѿи́де же і҆а́ковъ съ всѣмъ своиⷨ , и҆ пре́иде рѣкꙋ̀ , и҆ въꙁы́иде на горꙋ̀ галаа́дъ . и҆ повѣ́даша лава́нꙋ сѷринꙋ . тре́тїи дн҃ь ꙗ҆́ко побѣже і҆а́ковъ , и҆ поѧ вс҄ю бра́тїю свою̀ съ собо́ю . гна же въ слⷣѣ пꙋтѝ е҆го се́дмь дн҃їи . и҆ ѻбы́иде е҆го на горѣ галааⷣ · Прїиде же а҆́гг҃лъ къ лава́нꙋ сѷринꙋ нощїю въ снѣ , и҆ рече е҆мꙋ сънабди́сѧ самъ , да не въꙁгл҃еши е҆мꙋ ꙁл҄ѣ · И҆ пости́же лава́нъ і҆а́кова , і҆а́ковъ же потъкнꙋ̀ кꙋщꙋ свою въ горѣ . лава́н же раста́ви братїю свою̀ въ горѣ галаа́дъ · Рече же лава́нъ къ і҆а̑ковꙋ . чт҄о сѐ сътворѝ , въскꙋ́ю ѡти́де и҆ ѻ҆кра́де мѧ и҆ ѿведѐ дще́ри моѧ̀ ꙗ҆́ко плѣ́нъниць ѻ҆рꙋ́жїемъ . н҄о а҆́ще бы ми повѣдаⷧ‍҇ ѿпꙋсти́лъ т҄ѧ быхъ съ весе́лїе̑мъ , съ тимпаны и҆ гꙋ́сльми . не бы́хъ лї а подо́бенъ цѣлова́ти дѣти , н҄и дще́рїю моею̀ · Нн҃ѣ же несмы́сльнѣ сътворѝ , нн҃ѣ б҄о рꙋка моѧ̀ мо́жетъ вреди́ти т҄ѧ . н҄о б҃ъ ѿц҃а твое̑го вчера̀ рече къ мн҄ѣ гл҃ѧ съхрани́сѧ самъ , е҆гда́ въꙁгл҃еши къ і҆а́ковꙋ ꙁл҄ѣ · Нн҃ѣ ѹ҆бо и҆дѝ , помышле́нїемъ б҄о помы́сли ѿи̑ти́ въ до́м̾ ѿц҃а твое̑го , въскꙋ́ю же ѹ҆кра́де бо́гы моѧ̀ . ѿвѣщаⷡ‍҇ же і҆а́ковъ рече къ лава́нꙋ , рⷯѣ б҄о да не ѿи̑меши дще́ри своѧ̀ ѿ менѐ , и҆ вс҄ѧ моѧ̀ · И҆ рече і҆а́ковъ ѹ҆ негоже а҆́ще ѻ҆брѧ́щеши бо́ги твоѧ̀ , да не бꙋ́детъ т҄и живъ преⷣ бра́тїею на́шею̀ . сеже моѐ вс҄е и҆щѝ и҆ поꙁнава́и , и҆ чт҄о е҆сть твое̑го ѹ҆ менѐ въꙁмѝ . и҆ не поꙁна ѹ҆ него ничто́же , не вѣ́дѣ бо і҆а́ковъ ꙗ҆ко рахи́ль жена е҆го ѹ҆краде ѧ҆̀ · Вни́де же лава́нъ въ кꙋщ́ꙋ лі́инꙋ и҆ꙁыска̀ и҆мѣнїе еѧ̀ , и҆ не ѻ҆брѣте . и҆ꙁъше́дъ же ѿ кꙋщи ли́ины , и҆ꙁыска̀ кꙋщꙋ і҆а́ковлю . и҆ кꙋщ́ꙋ ѻ҆бою̀ рабы́ню и҆ не ѻ҆брѣте · Прїиде же въ кꙋщ́ꙋ рахи́линꙋ , рахи́ль же въꙁе́мши и҆́долы , и҆ поⷣложї ѐ поⷣ сѣдло вельбꙋ́же , и҆ сѣ́де връхꙋ иⷯ · Рече ѿц҃ꙋ свое̑мꙋ не и҆мѣ́и с҄и тѧ́жка гдⷵне не могꙋ̀ б҄о въста́ти преⷣ тобо́ю ꙗ҆́ко ве́щъ же́ньска ми е҆сть . и҆ска же лава́нъ въ все́и кꙋщи и҆ не ѻ҆брѣте и҆́долъ · Раꙁгнѣва же сѧ і҆а́коⷡ‍҇ . и҆ сварѝ лава́нꙋ · И҆ ѿвѣща́в же і҆а́ковъ рече лава́нꙋ , чт҄о ли пра́вда моѧ , чт҄о ли грⷯѣ моѝ , ꙗ҆ко жене́ши въ слⷣѣ менѐ , и҆ ꙗ҆́ко и҆ꙁыска̀ вс҄ѧ съсꙋ́ды моѧ̀ . чт҄о ѻ҆брѣте ѿ всего̀ съсꙋда до́мꙋ твое̑го · Положѝ ꙁдѣ преⷣ бра́тїею̀ твоею̀ , и҆ бра́тїею моею̀ , и҆ да раꙁъсꙋ́дѧтъ междꙋ ѻ҆бѣма нама с҄е , к҃ , лѣтъ а҆ꙁъ е҆смь с тобо́ю ѻ҆вца твоѧ̀ и҆ ко́ꙁы твоа̀ не бы́ша бес плода̀ . ѻ҆ве́нъ твоиⷯ ста́дъ нѣсмь и҆ꙁъѧ́лъ , ꙁвѣроꙗ҆́дины не принесохъ к тебѣ · А҆́ꙁъ напоⷧ‍҇нихъ т҄и татьбины́ дн҃ьныѧ̀ и҆ нощъныѧ , быхъ дн҃ью̀ жего́мъ ꙁно́емъ , а҆ стꙋденїю в нощѝ , и҆ ѿхожа́ше соⷩ‍҇ ѿ ѻ҆чїю моею̀ · Си мн҄ѣ , к҃ . лѣтъ , а҆́ꙁъ бѣхъ въ домꙋ твое̑мъ рабо́таⷯ т҄и , д҃і , лѣтъ , двою̀ ради дще́рїю твоею . и҆ ѕ҃ , лѣтъ ꙁа ѻ҆вца твоѝ , и҆ преѻ҆бѝдѣ мꙁдꙋ̀ мою , і҃ , а҆́гнецъ . а҆́ще не бы̀ б҃ъ ѿц҃а мое̑го а҆враа́ма и҆ страхъ і҆саа́ковъ не бысть мн҄ѣ , нн҃ѣ ѹ҆бо тща бы м҄ѧ ѿпꙋсти́лъ , на смире́нїе мое и҆ трꙋдъ рꙋ́кꙋ моею̀ ѹ҆ви́дѣвъ б҃ъ , и҆ накаꙁа м҄ѧ вчера̀ · ѿвѣща́в же лава́нъ рече къ і҆а́ковꙋ , дщери дще́ри моѝ , и҆ сн҃ове . сн҃ове моѝ , скотъ , скотъ мои , и҆ вс҄е е҆ли́ко ви́диши моѐ е҆сть , и҆ дщерїю моиⷯ чт҄о сътворю̀ и҆́ма днⷵь и҆ чадомъ еа̀ , ꙗ҆́же роди́ста · Нн҃ѣ ѹ҆бо ходѝ , и҆ ꙁавѣща́и ꙁавѣтъ а҆ꙁъ и҆ т҄ы . и҆ бꙋ́деⷮ в̾ послꙋша́нїе междꙋ мно́ю и҆ тобо́ю · И҆ рече е҆мꙋ с҄е нѣсть с нами никого́же , ви́дѣ б҃ъ и҆ по́слꙋхъ е҆сть междꙋ мно́ю и҆ тобо́ю · И҆ въꙁе́м же камень і҆а́ковъ поствї и҆̀ въ стол́пъ , рече же і҆а́ков̾ бра́тїи свое́и , събери́те ка́менїе , и҆ събра́ша каменїе и҆ сътвори́ша моги́лꙋ , и҆ ꙗ҆до́ша же т҄ꙋ ѹ҆ моги́лы · Реⷱ‍҇ же е҆мꙋ лаваⷩ‍҇ моги́ла с҄и послⷯꙋ междꙋ мно́ю и҆ тобо́ю днⷵь , и҆ проꙁва̀ лаваⷩ‍҇ моги́ла послꙋш́наѧ̀ , і҆а́коⷡ‍҇ же проꙁва могила послⷯꙋ · Рече же лава́нъ къ і҆а́ковꙋ , моги́ла с҄и и҆ стол́пъ , и҆же поста́вилъ е҆си междѝ мною и҆ тобо́ю , по́слꙋхъ е҆сть моги́ла с҄и , и҆ по́слꙋх , и҆ сто́лпъ с҄и по́слꙋхъ · Сего ради проꙁва̀ моги́ла послꙋшнаѧ , и҆ видѣ́нїе е҆же рече да ви́дѣ б҃ъ межди мно́ю и҆ тобо́ю · А҆́ще ѿвр́ъжевѣсѧ дрꙋгъ ѿ д́рꙋга , и҆ а́ще съменшѝ дще́ри моѝ , и҆ пои́меши жоны̀ надъ дще́ри мои , ви́ждь нѣсть никогоже с нама , ви́ди б҃ъ и҆ по́слꙋхъ е҆сть междꙋ мно́ю и҆ тобо́ю · И҆ рече лава́нъ і҆а́ковꙋ с҄е моги́ла по́слꙋхъ и҆ сто́лпъ с҄и , а҆́ще ѹ҆бо а҆́ꙁъ не минꙋ к тебѣ , т҄о и҆ ты̀ не минѝ къ мн҄ѣ могилы сеѧ̀ , и҆ стлъпа̀ съ ꙁло́бою , б҃ъ а҆враа́мль б҃ъ нахо́ров̾ сꙋдѝ междꙋ на́ма , и҆ клѧ́сѧ і҆аковъ по боѧ́ꙁни ѿц҃а свое̑го і҆саа́ка · И҆ сътворѝ требꙋ і҆а́ковъ на горѣ . и въꙁва бра́тїю свою ꙗ҆до́ша же и҆ пиша . и҆ спа́ша на горѣ · Въста́в же лаваⷩ‍҇ ꙁаѹ҆тра , цѣлова̀ сн҃ы своѧ̀ и҆ дще́ри своѧ̀ и҆ блⷵвї ѧ , и҆ въꙁвратисѧ лава́н̾ ѿи́де на мѣсто свое ·
Глⷡ‍҇а , л҃в · Иа́ковъ и҆де на сво́и пꙋть , въꙁрѣвъ и҆ ви́дѣ полкы бж҃їѧ вополъчи́шасѧ , и҆ срѣто́ша а҆гг҃ли бж҃їи · Рече же і҆а́ков̾ е҆гда и҆̀ видѣ плък̾ бж҃їи с҄и , и҆ проꙁва̀ и҆мѧ мѣстꙋ томꙋ по́лкы · Посла́ же і҆а́ковъ послы̀ преⷣ собо́ю , къ і҆са́вꙋ бра́тꙋ свое̑мꙋ въ ꙁе́млю си́ръ , въ село̀ е҆до́мъ , и҆ ꙁаповѣ́да иⷨ гл҃ѧ · Тако рецѣте гдⷵнꙋ мое̑мꙋ і҆са́вꙋ , тако гл҃етъ ра́бъ твои і҆а́ковъ , ѹ҆ лава́на ѻ҆битахъ и҆ ѹ҆меⷣлѣхъ досе́лѣ . быша м҄и воло́ве и҆ ѻ҆слы̀ . і҆ ѻ҆вца рабы̀ и҆ рабы́нѧ , и҆ послаⷯ повѣ́дати гдⷵнꙋ мое̑мꙋ і҆савꙋ , даб҄ы ѻ҆брѣ́лъ рабъ твои блгⷣть предъ тобо́ю · И҆ въꙁ̾врати́шасѧ послы̀ къ і҆а́ковꙋ гл҃ще , ходихомъ къ братꙋ твое̑мꙋ і҆савꙋ . и҆ самъ и҆детъ противꙋ тебѣ , и҆ у҃ мꙋжъ с нимъ · Ѹ҆боѧ́ же сѧ і҆а́ковъ ѕѣло , и҆ въ недоѹ҆мїи бысть , и҆ раꙁлꙋчѝ че́лѧдь свою говѧ́да ѻ҆вцы , и҆ вельблю́ды на дв҄а плъка · И҆ рече і҆а́ковъ а҆ще прїидетъ і҆са́въ на е҆ді́н̾ по́лкъ , і҆ и҆съсѣчетъ и҆̀ . бꙋ́детъ вторыи по́лкъ въ спⷵнїи҆̀ · Рече же і҆а́ковъ б҃ъ ѿц҃а мое̑го а҆враа́ма , и҆ б҃ъ ѿц҃а мое̑го і҆саа́ка и҆ г҃и бж҃е е҆же гл҃авыи мн҄ѣ , и҆дѝ въ ꙁе́млю рожде́нїѧ твое̑го и҆ бл҃га т҄ѧ сътворю , довлѣе̑тъ ми ѿ всеѧ́ правды̀ , и҆ ѿ всеѧ̀ и҆стины , ю҆́же сътворѝ рабꙋ свое̑мꙋ . Съ жеꙁлоⷨ бо симъ преи̑дохъ і҆ѻ҆рданъ сїй , нн҃ѣ же бѣхъ въ дв҄а по́лка , и҆ꙁба́ви мѧ ѿ рꙋкꙋ брата мое̑го і҆са́ва ꙗ҆́ко бою́сѧ е҆го , е҆гда пришедъ ѹ҆бие̑тъ м҄ѧ , и҆ мт҃ри с чады · А҆ т҄ы рече до́брѣ бл҃га тѧ сътворю̀ , и҆ поставлю сѣмѧ твоѐ ꙗ҆ко пѣсо́къ морскїи и҆же сѧ не и҆ꙁо́чтетъ ѿ мно́жества . И҆ спа т҄ꙋ тоѝ нощи , и҆ вꙁ̑ѧ даръ ѿ него́же и҆мый в рꙋцѣ сво́и , и҆ посла і҆савꙋ братꙋ свое̑мꙋ , ко́ꙁъ , с҃ , и҆ ко́ꙁловъ , к҃ , ѻ҆ве́цъ , с҃ , и҆ ѻ҆венъ , к҃ , вельблю́довъ дойныхъ со жребѧты и҆хъ , л҃ , воло́въ , м҃ . бы́къ , і҃ и҆ ѻ҆слицъ , к҃ , жребе́цъ и҆хъ , і҃ , и҆ и҆ дасть и҆̀ в рꙋцѣ рабо́мъ свои̑мъ кое̑ждо стадо кромѣ · И҆ рече рабо́мъ свои̑мъ и҆дѣте предо мно́ю и҆ межда сътвори́те междꙋ̀ ста́домъ , и҆ стадомъ · И҆ ꙁапо́вѣда старѣ́ишемꙋ гл҃ѧ , а҆ще ли т҄ѧ братъ мо́и срѧ́щетъ , и҆ а҆ще въпрошаеⷮ т҄ѧ гл҃ѧ . чи́и е҆си , и҆л҄и камо и́деши , и҆ чїѐ с҄е и҆же предъ тобо́ю и҆детъ , рцы е҆мꙋ раба̀ твое̑го і҆акова да́ръ , посла̀ гдⷵнꙋ свое̑мꙋ і҆са́вꙋ , и҆ с҄е самъ ꙁа нами и҆детъ · И҆ ꙁаповѣ́да пр́ъвомꙋ второ́мꙋ и҆ тре́тїемꙋ и҆ всѣмъ пред̾и̑дꙋщимъ и҆ ꙁаднимъ  . И҆ рече по семꙋ̀ словесѝ гл҃ете і҆савꙋ , е҆гда дости́жеⷮ в҄ы гл҃ите , се̑ рабъ твои і҆а́ковъ и҆детъ ꙁа на́ми , вѣща ѹ҆бо ѹ҆крощꙋ̀ лице е҆го , да́ромъ мои̑мъ , преⷣидꙋщиⷨ ̑ е҆го и҆ по сеⷨ ѹ҆ꙁрю лице е҆го и҆ да прїиметъ лице моѐ лице е҆го · И҆ преⷣи̑дѧ́ше даръ преⷣ ни́мъ са́м же лежа тоѝ нощи въ полцѣ · Въста́в же то́ѝ нощи поѧ̀ ѻ҆б҄ѣ женѣ своѝ . и҆ ѻ҆б҄ѣ рабы́ни . и҆ ѻ҆ а҃і , сн҃въ свои̑хъ , и҆ преи́де бро́дъ ѧ҆во́ѳъ , и҆ пои́мъ ѧ҆̀ минꙋ̀ водоте́чь , и҆ преведѐ вс҄е своѐ · ѻ҆ста же і҆а́ковъ е҆ді́нъ , и҆ борѧ́шесѧ с ниⷨ мꙋжъ до ѹ҆трїѧ · Ви́дѣв же ꙗ҆́ко не мо́жетъ противꙋ е҆мꙋ , и҆ принѧ́сѧ въ стъгна е҆го . и҆ ѹ҆те́рпе пресѣча стъгна і҆а́ковлѧ̀ , е҆гда̀ борѧ́шесѧ с нимъ · Рече же е҆мꙋ пꙋстѝ м҄ѧ въꙁы́де б҄о свѣтъ , се́й же рече не пꙋщꙋ̀ тебе , а҆́ще не блⷵви́ши мене . и҆ рече е҆мꙋ ка́ко ти и҆́мѧ е҆сть , се́й же рече і҆аковъ · Рече же е҆мꙋ николи́же не проꙁове́тсѧ и҆́мѧ твоѐ і҆а́ковъ , н҄о і҆ил҃ь бꙋ́детъ и҆́мѧ твоѐ , понеже ѹ҆крѣпи́сѧ съ бг҃омъ , и҆ съ чл҃кы же си́ленъ бꙋ́деши · Въпроша́ше же і҆а́ковъ и҆ рече , повѣ́ждь ми и҆́мѧ твоѐ , и҆ реⷱ‍҇ въскꙋ́ю въпраша́еши и҆́мени мое̑го . чю́дно б҄о е҆сть · И҆ блⷵви е҆го т҄ꙋ , и҆ проꙁва і҆а́ковъ и҆́мѧ мѣстꙋ томꙋ̀ ѻ҆браꙁъ бж҃їи · Ви́дѣхъ б҄о б҃а лицеⷨ къ лицꙋ̀ , и҆ сп҃се́ ми сѧ дш҃а моа̀ . и҆ въꙁы́иде сл҃нце е҆гда̀ ѿиде ѻ҆́браⷥ бж҃їи · Се́й же похрама стъгномъ свои̑мъ сего̀ ради не и҆́мꙋть ꙗ҆сти сн҃ве і҆и҃левы жилы , ꙗ҆́коже ѹ҆тръпѣ въ пресѣченїи҆̀ стъгна е҆го и҆ до дн҃ешнего дн҃и , того̀ ради и҆же пресѣче́ны жилы стегна е҆го , и҆ ѹ҆терпѣ ·
Глⷡ‍҇а , л҃г · И въꙁрѣвъ і҆а́ковъ , ви́дѣ и҆ с҄е і҆са́въ братъ е҆го и҆ды́и и҆ у҃ , мꙋжъ съ нимъ · И҆ раꙁлꙋчѝ і҆а́ковъ дѣти , ли́и и҆ рахи́ль и҆ дв҄ꙋ рабы́нь , и҆ поста́ви ѻ҆б҄ѣ рабы́ни и҆ сн҃ы ею̀ въ пр́ъвыѧ̀ · Лию́ же и҆ дѣти еѧ̀ пони́же , рахи́ль же і҆ и҆ѻ́сифа съꙁадѝ . сам же и҆ꙁыде пр́ъвѣе преⷣ ни́ми и҆ поклони́сѧ до ꙁемлѧ̀ седмижды , до́ндеже приближи́сѧ къ бра́тꙋ свое̑мꙋ · И҆ прїиде і҆са́въ въскорѣ проти́вꙋ е҆мꙋ , и҆ ѻ҆бъи̑мъ цѣлова́ и , и҆ припадѐ къ вы́и е҆го . и҆ пла́кастасѧ ѻ҆́ба · Въꙁрѣв̾ же ви́дѣ жены̀ и҆ дѣти , и҆ рече чт҄о с҄и сꙋть . се́й же рече дѣти и҆́миже поми́лова б҃ъ раба̀ твое̑го · И҆ пристꙋпи́ста же рабы́ни и҆ дѣти еѧ̀ , и҆ поколони́шасѧ . пристꙋпи ⷤ‍ⷷ лїѧ̀ и҆ дѣти еѧ̀ , и҆ поклони́шасѧ . посе́м же пристꙋпѝ рахи́ль і҆ и҆ѻ́сифъ , и҆ поклони́стасѧ · И рече чт҄о с҄е сꙋт́ь по́лцы с҄и вс҄и ꙗ҆́же срѣтоⷯ , се́й же реⷱ‍҇ да ѻ҆брѧ́щеⷮ рабъ твои блгⷣть преⷣ тобо́ю гдⷵне · Рече же е҆мꙋ і҆са́въ довлѣ́ет̾ ми брате . ты же твоѐ собѣ съдержѝ · И҆ рече і҆а́ковъ , а҆ще ѻ҆брѣто́хъ бл҃годать преⷣ тобо́ю , прїимѝ даръ ѿ рꙋкꙋ мое́ю , сего̀ ради ви́дⷯѣ лице твое , ꙗ҆́коже ви́дитъ кт҄о лицѐ бж҃їе , покажи м҄и любо́въ . и҆ прїи́ми блⷵве́нїе моѐ е҆же принесо́хъ т҄и , ꙗ҆коже поми́лова мѧ б҃ъ , и҆́мамъ вс҄е . и҆ принꙋдѝ е҆го и҆ вꙁѧ̀ · И҆ рече въста́вше по́идемъ попростꙋ . и҆ рече і҆а́ковъ господи́не вѣ́си , ꙗ҆́ко дѣти моѝ ю҆́ны , ѻ҆вца же и҆ говѧ́да и҆стомлены̀ , а҆́ще ѹ҆бо поженꙋ ѧ́ е҆ді́нъ дн҃ь , и҆ли дв҄а и҆ꙁмреть весь ско́тъ · Преди т҄ы пои̑ди гдⷵне мой преⷣ рабомъ свои̑мъ , а҆ꙁъ ѹ҆бо крѣпѣю на пꙋтѝ , по поможе́нїю го́да мое̑го и҆же прѣдо мно́ю . и҆ ꙗ҆́ко да воꙁмо́гꙋт̾ и҆ти дѣти моѝ , до́ндеже прїидꙋ къ гдⷵнꙋ мое̑мꙋ въ сїи́ръ · И҆ рече і҆са́въ ѻ҆ста̀влю л҄и ѿ мⷤꙋ с тобо́ю и҆же съ мно́ю сꙋть . се́й же реⷱ‍҇ въскꙋю с҄е довлѣѐтъ ми ꙗ҆ко ѻ҆брѣтоⷯ блгⷣть предъ тобо́ю гдⷵне · Въꙁврати́ же сѧ і҆са́въ в то́мъ дн҃и свои̑мъ пꙋтемъ в сїи́ръ , і҆а́ковъ же прїи́де въ сохо́тъ , и҆ поста́ви себѣ хра́минꙋ и҆ раꙁбѝ кꙋщꙋ скотꙋ̀  , и҆ нарече и҆́мѧ мѣстꙋ томꙋ сохо́тъ , с҄ирѣчъ станы̀ · Прїиде же і҆а́ковъ въ сали́мъ граⷣ сикемъскъ и҆же е҆сть въ ꙁемлѝ ханаа́ньстѣи , е҆гда̀ прїиде ѿ междорѣ́чїѧ сѷрьска , и҆ ста преⷣ лицемъ , града и҆ кꙋпѝ часть села̀ , въ не́мже постави храⷨ сво́и т҄ꙋ ѿ е҆м̾мо́ра ѿц҃а сѷхемлѧ стомъ ѻ҆венъ . и҆ поста́ви т҄ꙋ ѻ҆лта́рь , и҆ помоли б҃а і҆ил҃ева ·
Глⷡ‍҇а , л҃д · Иꙁыде же ди́на дщѝ ли́ина , ю҆́же роди і҆а ́ ковꙋ , поꙁнати дщери ѻ҆быта́телеи · Ви́дѣв̾ же ю сихе́мъ сн҃ъ е҆м̾мо́ровъ . хоръреѻ́съ , кн҃ѕь тоѧ̀ ꙁемлѧ̀ , и҆ пои́мъ ю҆̀ бысть с не́ю и҆ смирї еѧ̀ . и҆ въꙁлюбѝ дш҃ꙋ ді́нинꙋ , дще́ръ і҆а́ковлю̀ , и҆ въꙁлюбѝ дв҃цꙋ и҆ гл҃и къ не́и по мыслѝ дв҃ца · Рече же сихе́мъ сн҃ъ е҆м̾мо́ровъ ѿц҃ꙋ свое̑мꙋ гл҃ѧ , пои̑мѝ м҄и ѻ҆трокови́цꙋ сїю̀ въ женꙋ̀ · И҆а́ков же слышав̾ ꙗ҆́ко ѻ҆сквеⷬ‍҇нѝ ди́нꙋ дще́ръ е҆го сн҃ъ е҆м̾мо́ровъ , сн҃ове же е҆го бѧ́хꙋ съ ско́ты на́ поли , премолча́в же і҆а́ковъ до́ндеже прїидⷮꙋ сі́и · И҆ꙁы́де же самъ е҆м̾мо́ръ ѿц҃ъ сихе́мль къ і҆а́ковꙋ гл҃ати к немꙋ̀ · Сн҃ове же і҆а́ковли прїидоша с по́лѧ , и҆ ꙗ҆́коже слы́шаше смꙋти́шасѧ мꙋжи , и҆ жа́лостно преⷣ ними бысть ѕѣло ꙗ҆́ко не лѣ́по сътвори і҆ил҃ю бы́вши съ дще́рїю і҆а́ковлею̀ , и҆ не бꙋ́детъ сице · Рече же и҆мъ е҆м̾мо́ръ гл҃ѧ сихеⷨ сн҃ъ мои и҆ꙁбра̀ дш҃и сво́еи дще́ръ вашꙋ , дади́те ѹ҆бо ю҆̀ въ женꙋ е҆мꙋ , и҆ сва́титесѧ с нами . дще́ри ваша дадите сн҃омъ на́шимъ , и҆ дще́ри наша пои́мите сн҃овомъ свои̑мъ . и҆ ѹ҆ насъ ѹ҆сели́тесѧ , и҆ ꙁемлѧ̀ простра́нна преⷣ вами , ѹ҆селитесѧ , и҆ притѧжите на не́и , и҆ въꙁдѣ́лаите на ней · Сихе́мъ же рече ѿц҃ꙋ еѧ̀ , и҆ братїи еѧ̀ гл҃ѧ , да ѻ҆брѧ́щꙋ блгⷣть преⷣ вами . и҆ е҆же а҆ще речете дадиⷨ . ѹ҆множи́те вѣино ѕѣло , и҆ дади́мъ вам . ꙗ҆́коже речете  , дади́те же ми ѻ҆троковицꙋ сїю̀ въ женꙋ̀ · ѿвѣщаша сн҃ве і҆а́ковли сихе́мꙋ , и҆ е҆м̾мо́рꙋ ѿц҃ꙋ е҆го , на лꙋка́в̾ствѣ , и҆ гл҃аша к нимъ ꙗ҆ко ѻ҆скверънѝ ди́нꙋ сестрꙋ и҆хъ · Рекоста́ же и҆мъ симеѻ́нъ и҆ левїи брата ди́нина сн҃ове лі́и . не въꙁмо́жеⷨ сътвори́ти словесѝ сего , дати сестрꙋ свою чл҃кꙋ и҆же и҆́мать коне́чнꙋ плоть неѻ҆брѣꙁа́ннꙋ , е҆сть ѹ҆бо ѹ҆кори́ꙁна намъ · Си́мъ сподобимсѧ къ вамъ , и҆ всели́мсѧ ѹ҆ ваⷵ , а҆́ще бꙋ́дете ꙗ҆́ко и҆ м҄ы  , вънегда̀ ѻ҆брѣжете ве́сь мꙋжескїи полъ , и҆ да́мы дщери наша вамъ . и҆ ѿ дще́рїи нашихъ по́имемъ себѣ жены̀ , и҆ ѹ҆сели́мсѧ ѹ҆ васъ и҆ бꙋ́демъ ꙗ҆́ко е҆ді́нъ роⷣ , а҆ще л҄и не послꙋша̑ете насъ , и҆ не ѻ҆брѣ́жетесѧ , пои́мъше дщери своѧ̀ ѿидемъ · И҆ ѹ҆годи́ша словеса̀ с҄и преⷣ е҆м̾мо́ромъ , и҆ преⷣ сихе́момъ сн҃омъ е҆го , и҆ не премеⷣли ю҆́ноша , сътвори́ти словесѝ сего , люблѧ́ше б҄о дще́ръ і҆а́ковлю̀ . се́й же бѧше сла́в̾нѣе всѣхъ , и҆же в домꙋ̀ ѿц҃а е҆го · Прїидоста же е҆м̾мо́ръ и҆ сихе́мъ сн҃ъ е҆го , преⷣ врата града и҆хъ , и҆ гл҃аста къ мꙋжеⷨ гра́да свое̑го рекꙋщѝ · Чл҃ци с҄и ми́рни сꙋть , съ на́ми да сѧ ѹ҆селѧтъ на ꙁемлѝ , и҆ да въстѧжаⷮ на неи , ꙁемлѧ же простра́нна преⷣ ними · И҆ дще́рї ихъ да по́ймемъ  . дщери же наша дади́мъ и҆мъ . то́чїю сиⷨ да сподобѧтсѧ чл҃ци с҄и . жи́ти с нами е҆же быти людемъ е҆ді́нѣм̾ ѻ҆брѣꙁанїемъ наⷵ , всего̀ мꙋж́еска полꙋ , ꙗ҆́коже с҄и сꙋть ѻ҆́брѣ́ꙁани , и҆ скоти и҆хъ , і҆ и҆мѣ́нїе и҆хъ , не на́ше ли бꙋдетъ · Точїю симъ сподо́бимсѧ иⷨ и҆ вселѧ́тсѧ с нами · Послꙋ́шаше же е҆м̾мо́ра и҆ сихе́ма сн҃а е҆го , и҆ вс҄и и҆сходѧ́щїи и҆ꙁ вра́тъ града иⷯ · И҆ ѻ҆брѣꙁаша плоть коне́чнꙋю и҆хъ , всего̀ мꙋжеска полꙋ · Бысть же въ тре́тїи дн҃ь , е҆гда̀ бѣхꙋ в боле́ꙁни , и҆ вꙁѧ́ста сн҃а дв҄а і҆аковлѧ̀ симеѻ҆́нъ , и҆ левїи , бра́тїа ди́ны . ко́ждо сво́и меⷱ‍҇ . и҆ въшеⷣша въ́ градъ беꙁъ събла́ꙁна , исъсѣко́ста весь мꙋжескъ полъ , е҆м̾мо́ра же и҆ сихе́ма сн҃а е҆го ѹ҆сѣ́кнꙋста ѻ҆стрїемъ ѻ҆рꙋжїѧ̀ , и҆ поѧ́ста ди́нꙋ ѿ до́мꙋ сихе́млѧ і҆ и҆ꙁыидо́ста · Сн҃ове же і҆а́ковли въшеⷣше въ мр҃твеца раꙁгра́биша граⷣ въ немже ѻ҆сквръни́ша ди́нꙋ сестрꙋ и҆хъ ѻ҆́вца и҆ гов́ѧда и҆хъ , и҆ ѻ҆слы̀ . и҆ вс҄е и҆же въ градѣ и҆ вс҄е е҆же на поли вꙁѧша . и҆ вс҄е съпрѧ́танїе и҆хъ , и҆ вс҄ѧ сосꙋ́ды и҆хъ , и҆ же́ны и҆хъ плѣни́ша , и҆ раꙁгра́биша , вс҄е е҆же б҄ѣ въ градѣ , и҆ е҆же б҄ѣ в домѣхъ · Рече же і҆а́ковъ къ симеѻ́нꙋ и҆ левїѝ , не́навистна м҄ѧ сътвори́сте , ꙗ҆́ко ꙁлꙋ̀ мн҄ѣ . быти всѣмъ живꙋ́щимъ на ꙁемлѝ въ хананеѝ и҆ въ фе́реꙁе́и · Мене же е҆сть мало число́мъ . и҆ събра́вшесѧ погꙋбѧⷮ м҄ѧ . и҆ поги́бнꙋ а҆́ꙁъ и҆ до́мъ моѝ . ѻ҆ни́ же рекоша , то л҄и ꙗ҆ко блꙋ́дницꙋ и҆́мꙋт̾ сестрꙋ на́шꙋ ·
Глⷡ‍҇а , л҃е · Рече і҆а́ковꙋ б҃ъ , въста́въ и҆ꙁыиди в мѣсто веѳїи́лево живи т҄ꙋ , сътвори же ѻ҆лъта́рь бг҃ꙋ . ꙗ҆влъшемꙋсѧ тебѣ , е҆гда̀ бѣжа̀ ѿ лица бра́та свое̑го і҆са́ва · Рече же і҆а́коⷡ‍҇ до́мꙋ свое̑мꙋ , и҆ всѣмъ и҆же с ни́мъ , повр́ъꙁѣте в҄ы богы чюжда́ѧ , и҆же с ва́ми , и҆ ѿ срѣды̀ иⷯ ѻ҆чисти́тесѧ , И҆ и҆ꙁмѣни́те риꙁы своѧ̀ . и҆ въста́въше и҆дѣте въ веѳе́иль , да сотвориⷨ т҄ꙋ ѻ҆лта́рь бг҃ꙋ , и҆же послꙋш́а менѐ въ дн҃ь скръбѣ́нїа мое̑го , и҆же б҄ѣ со мно́ю , и҆ снабдѣ м҄ѧ на пꙋтѝ воньже ходих̾ · И҆ въда́ша і҆а́ковꙋ богы чюждаѧ , и҆же бѧ́хꙋ въ рꙋкꙋ и҆хъ , и҆ ѹ҆серѧ́ꙁи ѹ҆ше́съ и҆хъ · и҆ съкры ѧ҆̀ , і҆аковъ поⷣ дꙋбомъ , и҆же въ сике́мъ , и҆ погꙋбї ѧ҆̀ до дн҃ешнѧго дн҃е · И҆ въꙁдви́жесѧ і҆и҃ль ѿ сике́ма , и҆ бысть страхъ бж҃їи на гра́дѣхъ , и҆же ѻ҆кресть ихъ , и҆ не гна́шасѧ въ слⷣѣ сн҃овъ і҆и҃левъ · Прїиде же і҆а́ковъ в лю́ꙁꙋ ꙗ҆́же е҆сть в ꙁемлѝ ханаа́ньстѣѝ , ꙗ҆́же е҆сть самъ веѳе́иль , и҆ вс҄ѧ че́лѧдь ꙗ҆́же бѧхꙋ с нимъ · И҆ съꙁда̀ т҄ꙋ ѻ҆лта́рь , и҆ проꙁва̀ и҆́мѧ мѣстꙋ томꙋ виѳе́ль , тꙋ б҄о сѧ е҆мꙋ ꙗ҆́вѝ б҃ъ , е҆гда̀ бѣжа̀ ѿ лица бра́та свое̑го і҆са́ва · Ѹ҆мре же дево́ра дои́лица реве́чина , и҆ погребо́ша ю҆̀ , ниже веѳеилѧ , поⷣ дꙋбомъ и҆ проꙁва̀ и҆́мѧ е҆мꙋ дꙋбъ пла́ченъ · Ꙗ҆́ви́ же сѧ г҃ь і҆а́ковꙋ , и҆ е҆ще сꙋщꙋ в лю́ꙁѣ , е҆гда̀ прїиде ѿ междорѣчїа сѷрска , и҆ блⷵви е҆мꙋ б҃ъ · Рече же е҆мꙋ б҃ъ и҆́мѧ тебѣ не проꙁоветсѧ і҆а́ковъ , н҄о і҆и҃ль бꙋдет̾ и҆́мѧ тебѣ , и҆ въꙁва̀ и҆́мѧ е҆мꙋ і҆ил҃ь . И҆ рече е҆мꙋ б҃ъ , а҆ꙁъ е҆смь б҃ъ твой растѝ и҆ мно́жисѧ , ꙗ҆́ꙁы́цы б҄о мно́ѕи бꙋдꙋтъ ѿ тебѐ , и҆ цр҃и ѿ чре́слъ твои̑хъ и҆ꙁы́дꙋтъ . и҆ ꙁемлю̀ ю҆же дахъ а҆враа́мꙋ , і҆ и҆саа́кꙋ , тебѣ даю́  , и҆ сѣмени твое̑мꙋ , по тебѣ дамъ ꙁемлю сїю̀ въ роⷣ‍ꙵ ихъ · Въꙁы́де же б҃ъ ѿ мѣ́ста и҆дѣже гл҃а съ нимъ , и҆ поста́ви і҆а́ковъ стол́пъ на мѣстѣ и҆дѣже с ниⷨ гл҃а стол́пъ ка́менный , и҆ жрѧ́хꙋ на немъ же́ртвы , ѻ҆блїѧ вино́мъ и҆ е҆леѻ́мъ , и҆ проꙁва̀ і҆а́ков̾ и҆́мѧ мѣ́стꙋ то́мꙋ , и҆дѣже гл҃а б҃ъ с нимъ виѳе́ль · Въста́в же і҆а́ковъ ѿ виѳе́илѧ , и҆ постави кꙋщꙋ свою̀ недале́че сто́лпа гаде́ръ · И҆ бысть е҆гда приближи́сѧ хара́ѳѣи преитѝ до ꙁемлѝ е҆фра́ѳа . роди́ же рахи́ль , и҆ въꙁбѣднова̀ роⷣствомъ · И҆ бысть е҆гда болѣꙁнено е́й роди́ти , рече е́й ба́ба не боисѧ се б҄о тебѣ е҆сть сн҃ъ · Быстьⷤ‍ⷷ е҆гда̀ ѻ҆ставлѧше свою̀ дш҃ꙋ , ѹ҆мираше б҄о , и҆ проꙁва и҆́мѧ е҆мꙋ сн҃ъ болѣꙁни моеѧ . ѿц҃ъ же проꙁва и҆̀ веньѧ̑ми́нъ · Ѹ҆мре́ же рахи́ль . и҆ погребо́ша ю̀ на пꙋтѝ е҆фраты . сїи еⷵ вифлеѻ́мъ , и҆ постави і҆а́коⷡ‍҇ стоⷧ‍҇пъ на́ гробѣ е́й си́и е҆сть столпъ гро́ба рахи́лина и҆ до сего̀ дн҃е . и҆ꙁы́де же ѿтꙋдꙋ і҆ил҃ь . постави кꙋщ́и ꙁа столпо́мъ гаде́ръ · И҆ бысть е҆гда ѹ҆сели́сѧ і҆ил҃ь в ꙁемлѝ то́и , шеⷣ рꙋвимъ и҆ спа̀ съ ва́ллою̀ , ꙁало́жницею ѿц҃а свое̑го , слы́ша же і҆ил҃ь ꙁл҄ѣ ꙗ҆ви́сѧ преⷣ ниⷨ · Бѣша же сн҃ове і҆а́ковли , в҃і , сн҃ове ли́и рꙋви́мъ пръвене́цъ і҆а́ковль , симеѻ́нъ , левїи . і҆ѹ҆да , и҆сиха́ръ ꙁаѹ҆лонъ . Сн҃ове же рахи́ли , и҆ѻ́сифъ , и҆ венїами́нъ . сн҃ове вал̾лии̑ны рабы̀ рахи́лѧ да́нъ и҆ неѳали́м . сн҃ове же ꙁе́лѳы рабы̀ ли́ины га́дъ , и҆ а҆си́ръ · Си̑ сꙋть сн҃ове і҆а́ковли е҆же быша е҆мꙋ в междорѣ́чїи сѷрьстѣи · Прїиде же і҆а́ковъ къ і҆саа́кꙋ ѿц҃ꙋ свое̑мꙋ , и҆ е҆ще жи́вꙋ сꙋщꙋ е҆мꙋ въ мамврїи , въ градѣ по́льноⷨ , и҆ с҄и е҆сть хе́вро́нъ , въ ꙁемлѝ , ханаа́нъстѣи . и҆дѣже ѻ҆бита а҆враамъ і҆ и҆саа́къ · Быша же дн҃їе і҆сааковы , ꙗ҆́же житъ , р҃п , лѣтъ , и҆ сконча́въ ѹ҆мрѐ . и҆ приложи́сѧ къ рожде́нїю свое̑мꙋ , старецъ испоⷧ‍҇нъ дн҃їи . и҆ погребо́ста и҆̀ ісавъ і҆ и҆а́ковъ дв҄а сн҃ове е҆го ·
Глⷡ‍҇а , л҃ѕ · Сїи҆̀ бытїа і҆савлѧ̀ , сїй е҆сть е҆домъ , і҆сав же поѧ̀ себѣ жены̀ дще́рїи ханаа́ньскъ , а҆дꙋ дщерь е҆ло́ню хет̾теи , ѻ҆ливамꙋ дще́рь а҆на́ню . ѿ сн҃а севего́нѧ е҆ві́ю , и҆ васемаѳꙋ , дще́рь и҆ꙁмаи́лю сестрꙋ̀ навеѻ́ѳовꙋ . Роди же а҆да . і҆савꙋ , е҆лифаса , и҆ васемаꚞ‍҇ · Родѝ рагꙋ́илѧ и҆ ѻ҆ливе́ма родѝ и҆ѹ҆са , и҆ е҆гло́мъ , и҆ кореѧ̀ , сїи҆̀ сн҃ове и҆савли е҆же быша е҆мꙋ въ ꙁемлѝ ханаа́ньстѣи · Поѧ́ же і҆са́въ жены̀ своѧ̀ , и҆ сн҃ы своа и҆ дще́ри своѝ и҆ вс҄е съпрѧ́танїе до́мꙋ свое̑го , и҆ вс҄е и҆мѣнїе и҆ ве́сь скоⷮ , и҆ вс҄е ꙗ҆́же притѧжа , и҆ вс҄е е҆же сътвори въ ꙁемлѝ ханааⷩ‍҇стѣи и҆ ѿиде съ ꙁемлѧ̀ ханааⷩ‍҇скыѧ . ѿ лица і҆аковлѧ брата свое̑го · Бѧ́ше б҄о и҆мѣнїе и҆хъ мно́го , и҆ не бѧше лꙁ̑ѣ жити и҆́ма вкꙋ́пѣ , не можаше б҄о ꙁемлѧ̀ ѻ҆би́телнаа въмѣсти́ти и҆хъ ѿ мно́жества , и҆мѣнїѧ и҆хъ ѹсели́ же сѧ і҆са́въ на горѣ си́ръ . се́й е҆сть і҆са́въ е҆до́мъ . сїй е҆сть роже́нїѧ і҆са́влѧ , ѿц҃а е҆домлѧ̀ , на горѣ си́ръ · Сїи҆̀ же и҆́мена сн҃овъ і҆са́влиⷯ . е҆лифасъ , сн҃ъ а҆ды , жены̀ і҆савлѧ̀ и҆ рагꙋ́иль сн҃ъ васемаѳъ жены̀ і҆са́влѧ · Бы́ша же сн҃ове е҆лифасꙋ , ѳема́нъ , ѻ҆ма́нъ , софа́ръ , гоѳо́мъ , и҆ кене́ꙁъ , ѳа́мна же бѧ́ше ꙁало́жница , елифа́са сн҃а і҆са́влѧ , роди́ же е҆лифасъ амали́ка , сїи҆̀ сꙋть сн҃ове , а҆ды жены̀ і҆са́влѧ · А҆ сїи҆̀ сꙋт̾ сн҃ове рагꙋи́левы , нахо́ѳъ , ꙁаре , со́ме , и҆ моꙁе́и . сїи҆̀ бѣша сн҃ове васема́ѳи жены̀ і҆са́влѧ̀ · А҆ сїѝ быша сн҃ове е҆ливе́маши дще́ри а҆нанѧ , сн҃а севего́нѧ жены̀ і҆савлѧ . роди́ же і҆са́вꙋ е҆ѹ́са , и҆ е҆гло́ма и҆ ко́реѧ сїи҆̀ сн҃ове старѣ́ишины сн҃ове і҆са́вли сн҃ове е҆лифа́си · Пръвене́цъ і҆са́вль старѣ́ишина , ѳеман̾ , старѣ́ишина , ѻ҆вмаръ . старѣ́ишина , соѳаръ . старѣ́ишина , кенеⷥ , старѣ́ишина , ко́реи . старѣ́ишина гоѳомъ . старѣ́ишина , а҆мали́къ . сїи҆̀ старѣ́ишины е҆лифаса , въ ꙁемлѝ и҆дꙋмеи́стѣ · Сїи҆̀ сн҃ове а҆да́сы , а҆ сїи҆̀ сн҃ове рагꙋ́или . сн҃а і҆са́влѧ . старѣ́ишина , нахо́ѳъ . старѣ́ишина , ꙁа́ре . старѣ́ишина , со́ме . старѣ́ишина , мо́ꙁе сїи҆̀ , старѣ́ишины , рагꙋ́илевы , в ꙁемлѝ е҆до́мъ . сїи҆̀ сн҃ове , а҆васема́ѳы жены̀ и҆са́влѧ · Сїи҆̀ сн҃ове , ѻ҆ливемасы жоны̀ і҆са́влѧ старѣ́ишина е҆ѹ́съ . старѣ́ишина е҆гло́мъ . старѣ́ишина ко́реи , сїѝ же старѣ́ишины , ѻ҆ливемаши дще́ри а҆на́на жены̀ и҆са́влѧ̀ , сїи҆̀ сꙋт́ь сн҃ве и҆са́вли и҆ с҄и старѣ́ишины и҆хъ , с҄и сⷮꙋ сн҃ове е҆до́мли · А҆ сїи҆̀ сꙋт́ь сн҃ове си́ръ хорреѻ҆вы е҆же жи́ша в ꙁемлѝ е҆до́мли . лота́нъ , съва́лъ севего́нъ , а҆́на , и҆ дисо́нъ , и҆ а҆са́ръ , и҆ рисо́нъ . с҄и сⷮꙋ сн҃ове старѣ́ишїи хорре́ѻвы , сн҃а си́р̾ в ꙁемлѝ е҆до́мъ · Бы́ша же сн҃ове лота́ни , хо́рри , и҆ е҆ма́нъ , сестра́ же лота́нѧ ѳа́мна . а҆ сі́и же сн҃ове сава́ли , ѻ҆гло́мъ , и҆ мана́и , ха́ѳъ , и҆ геви́лъ , и҆ соѳа́рь , и҆ ѻ҆ма́нъ · Сїи҆̀ сн҃ове севего́ни , га́їе , и҆ ѻ҆на́нъ , сїй е́сть и҆ ѻ҆на́нъ , и҆же ѻ҆брѣте і҆а̑ми́нъ в пꙋсты́ни е҆гда̀ пасѧ́ше волы̀ севего́нѧ ѿц҃а свое̑го · Сі́и же сн҃ове а҆на́ни , дисо́нъ , и҆ ѻ҆ливе́ма , дщѝ а҆нанѧ . сїи҆̀ же сн҃ове дисо́нъ , а҆ма́да і҆ а҆ꙁва́нъ , і҆ е҆сра́нъ , и҆ хар̾ра́нъ · Сїиⷤ‍ⷷ сн҃ове а҆са́рь , вала́мъ , и҆ ꙁꙋка́мъ , і҆ѻи̑ка́мъ , и҆ ѹ҆ка́мъ . а҆ сїи҆̀ сн҃ове , рисо́ни , ѻ҆́съ , и҆ а҆ра́нъ · Сїи҆̀ же старѣ́ишины хор̾ре́ѻвы , старѣ́ишина лота́нъ , старѣ́ишина , сово́ль , старѣ́ишина , севего́нъ , старѣ́ишина , а҆наа́нъ , старѣ́ишина дисоⷩ‍҇ старѣ́ишина а҆са́ръ , старѣ́ишина рисо́нъ , сїи҆̀ старѣ́ишины хор̾ре́ѻвы въ ѻ҆́бласти и҆хъ , въ ꙁемлѝ едо́мли · Сїи҆̀ же цр҃и и҆же црⷵтвова́ша въ е҆до́мѣ прѣжде црⷵтвова́нїѧ ц҃рей въ і҆и̑л҃и , и҆ црⷵтвова́ша въ е҆до́мѣ , валаа́къ , сн҃ъ веиⷬ‍҇ , и҆мѧ же гра́дꙋ е҆го , деньна́ва · Ѹ҆мре же валаа́къ , и҆ цр҃ь быⷵ по не́мъ , и҆ѻ҆ва́въ , сн҃ъ ꙁа́ринъ ѿ въсо́ры · Ѹ҆мре́ же и҆ѻ҆ва́въ , и҆ цр҃ь , бы́сть по не́мъ , а҆со́мъ ѿ ꙁемлѧ̀ , ѳема́нонъ · Ѹ҆мре же а҆со́мъ е҆же быⷵ съ ѳема́нонъ , и҆ ц҃рь бы́сть по не́мъ а҆да́дъ сн҃ъ вара́ждъ , и҆же и҆ссѣчѐ мадїа́ма на́ поли моа́вли , и҆́мѧ же градꙋ е҆го сетѳе́мъ · Ѹ҆мре же а҆даⷣ и҆ ц҃рь бы́сть по немъ сама́да ѿ масекасъ · Ѹ҆мре́ же сама́да , и҆ ц҃рь быⷵ по не́мъ , саѹ҆́лъ съ рогово́ѳъ е҆же е҆сть недале́че рѣкѝ · Ѹ҆мре́ же саѹⷧ‍҇ и҆ ц҃рь бысть по не́мъ , валае̑нонъ , сн҃ъ а҆хово́ръ . ѹ҆мре же валае̑нонъ , сн҃ъ а҆ховоръ , и҆ цр҃ь быⷵ по неⷨ а҆рѧⷣ сн҃ъ варѧ́дъ , и҆́мѧ градꙋ е҆го фого́ръ , и҆́мѧ женѣ е҆го метевеи́лъ , а҆ дще́ри матраи́ѳъ сн҃а меꙁо́въ , сїи҆̀ и҆мена̀ стрѣ́ишинъ и҆са́вль , въ племене́хъ и҆хъ , и҆ въ се́лѣхъ и҆хъ , и҆ въ ꙗ҆́ꙁы́цехъ и҆хъ . старѣ́ишина фра́мна , старѣ́ишина го́ла . старѣ́ишина е҆ѳа́ръ . старѣ́ишина ѻ҆ливема́съ . старѣ́ишина и҆ла́съ . старѣ́ишина фино́нъ . старѣ́ишина кене́ꙁь . старѣ́ишина ѳема́н̾ . старѣ́ишина маꙁа́ръ . старѣ́ишина мае̑ди́лъ , старѣ́ишина ꙁафо́й · Сїѧ̀ старѣ́ишины е҆до́млѝ , живꙋщ́їѝ в ꙁемлѝ притѧжа́нїѧ и҆хъ , сїѝ і҆са́въ ѿц҃ъ е҆до́мль · Оусели же сѧ і҆аковъ в ꙁемлѝ и҆дѣж́е ѻ҆бита̀ і҆саа́къ ѿц҃ъ е҆го в ꙁемлѝ ханаа́ни , с҄и бытїа̀ і҆а́ковлѧ ·
Глⷡ‍҇а , л҃ꙁ · Иѻ́сифъ же бѧ́ше ꙁ҃і , лⷮѣ , пасы́и ѻ҆вца̀ ѿц҃а свое̑го съ бра́тїею свое̑ю , ю҆́нъ сы́и , съ сн҃ъмѝ ва́ллы , и҆ съ сн҃ъмѝ ꙁе́лѳины ѿц҃а свое̑го женъ · Приложи́ша на і҆ѻ́сифа ꙁл҄ꙋ хꙋлꙋ̀ къ і҆и̑л҃ю ѿц҃ꙋ свое̑мꙋ , і҆а́ковъ же люблѧ́ше і҆ѻ́сифа паче всѣ́хъ сн҃овъ своиⷯ , ꙗ҆́ко сн҃ъ въ ста́рости е҆мꙋ бысть , и҆ сътвори е҆мꙋ ри́ꙁꙋ краснꙋ̀ · Ви́дѣвше же бра́тїа е҆го ꙗ҆́ко лю́битъ е҆го ѿц҃ь паче всѣхъ сн҃овъ е҆го . и҆ въꙁненави́дѣша и҆̀ , и҆ не можа́хꙋ гл҃ати к немꙋ̀ , ничто́же мирнаго · Ви́дѣ же і҆ѻ́сифъ со́нъ , и҆ повѣ́даше бра́тїи свое́й , и҆ рече и҆мъ . послꙋш́аите сн҄а мое̑го и҆же ви́дⷯѣ · Мнѣ́хомсѧ средѣ по́лѧ , вѧ́жꙋще снопы̀ . и҆ ст҄а мо́и сно́пъ простъ ва́ши же снопо́ве ѻ҆́крⷵтъ стоѧ́ще кла́нѧшесѧ мое̑мꙋ снопꙋ̀ · Рѣша же е҆мꙋ бра́тїѧ е҆го , е҆гда̀ црⷵтвꙋѧ црⷵтвовати бꙋ́деши над на́ми . и҆л҄и владыи владѣти бꙋ́деши над нами , и҆ приложи́ша е҆щѐ ненави́дѣти е҆го сно́въ ради и҆ рѣ́чи е҆го · И҆ ви́дѣ сонъ дрꙋгїи и҆ повѣдаше ѿц҃ꙋ свое̑мꙋ , и҆ братїи свое́й . и҆ рече с҄е ви́дѣхъ дрꙋгїи со́нъ а҆ки слн҃це и҆ мⷵць , и҆ е҆ди́нънадесѧть ꙁвѣꙁдъ покланѧ́хꙋ ми сѧ · Ꙁапрѣти же е҆мꙋ ѿц҃ь  , и҆ рече  , чт҄о е҆сть со́нъ се́и , и҆же е҆си ви́дѣлъ . е҆да л҄и пришеⷣ а҆́ꙁъ и҆ мт҃и твоѧ̀ съ брати́ею твоею̀ . покло́нимсѧ тебѣ до ꙁемлѧ̀ · Въꙁревноваша же е҆мꙋ братїѧ е҆го , а҆ ѿц҃ъ е҆го сънабдѣ слово с҄е · И҆ ѿи̑до́ша братїѧ е҆го пасти ѻ҆ве́цъ ѿц҃а свое̑го въ сихе́мъ . рече же і҆и̑л҃ь і҆ѻ́сифꙋ , е҆да л҄и бра́тїѧ твоѧ̀ не пасꙋт́ъ в сихе́мъ . ходѝ да пошлю̀ т҄ѧ къ ни́мъ . рече же се а́ꙁъ · И҆ рече е҆мꙋ і҆и̑л҃ъ ше́дъ ви́жⷣь а҆́ще ли братїѧ твоѧ̀ ꙁдра́ви и҆ ѻ҆вца̀ и҆ повѣ́си м҄и · И҆ посла̀ і҆ѻ́сифа ѿ раꙁло́и хевро́на , и҆ прише́дъ в сихе́мъ . и҆ срѣте и҆̀ мꙋжь гл҃ѧ . чт҄о и́щеши се́и же ре̑че бра́тїѧ̀ свое̑ѧ и҆щꙋ̀ , повѣж́дь ми гдѣ пасꙋт́ъ · Рече же е҆мꙋ мꙋж́ь ѿи̑до́ша ѿсю́дꙋ слы́шахъ б҄о гл҃юща и҆хъ . по́идемъ доѳаимъ · И҆ иде і҆ѻ́сифъ въ слⷣѣ́ бра́тїа свое̑ѧ̀ и҆ ѻ҆брѣте ѧ҆̀ в доѳаи́мъ · И҆ ѹ҆ꙁрѣша и҆̀ и҆ꙁдале́че , пре́жде приближенїѧ е҆го къ ниⷨ и҆ ꙁлѣ ꙋмы́слиша и҆̀ ѹ҆бити , вѣща́ша б҄о ко́ждо и҆хъ бра́тꙋ свое̑мꙋ . ѻѼ с҄е снови́децъ ѻ҆́нъ и́детъ , нн҃ѣ ѹ҆б҄о ходи́те , да ѹ҆бїе́мъ и҆̀ , и҆ въвр́ъжемъ и҆̀ въ е҆ди́нъ ровъ , и҆ рече́мъ ꙁвѣ́рь лют̾ сънѣлъ и҆̀ е҆сть , и҆ да ѹ́ꙁримъ чт҄о бꙋ́детъ сонъ е҆го · Слы́шавъ же рꙋви́мъ хотѧ̀ и҆ꙁба́вити е҆го ѿ рꙋкꙋ иⷯ . и҆ рече не ѹ҆бїе́мъ е҆го на дш҃ꙋ . рече же и҆мъ рꙋви́мъ не пролеите кровы . н҄о въвр́ъꙁите и҆̀ въ ро́въ то́й е҆же е́сть въ пꙋсты́ни . а҆ рꙋкꙋ не въꙁложите на́нь . и҆ тща́сѧ ꙗ҆ко да и҆ꙁба́витъ е҆го ѿ рꙋкꙋ̀ и҆хъ . и҆ ѿпꙋ́ститъ къ ѿц҃ꙋ свое̑мꙋ · Бысть же е҆гда̀ прїиде і҆ѻ́сифъ къ братїи свое́и . съвлекоша съ і҆ѻ́сифа риꙁꙋ кра́снꙋю и҆же на не́мъ б҄ѣ . и҆ поим̾ше въвръго́ша и҆̀ в ро́въ въ не́мже не бѣ вода̀ . и҆ сѣдо́ша ꙗ҆́сти хлѣбъ · И҆ въꙁрѣ́вше ѻ҆чи́ма , ви́дѣша и҆ с҄е пꙋт̾ници и҆ꙁмаи̑лтѧне и҆дꙋтъ ѿ гала́да , и҆ вельблю́ди и҆хъ по́лны ѳимїа́на . и҆ смолы̀ і҆ и҆стакти и҆доша въ е҆гѷпеⷮ · Рече же и҆ѹда къ братїѝ свое́и чт҄о́ потре́бно а҆ще брата нашего ѹ҆бїе́мъ . и҆ съкры́емъ кровь е҆го . н҄о и҆дѣте и҆ ѿдади́мъ и҆̀ и҆ꙁма́и̑лтѧномъ симъ . а҆ рꙋцѣ наши не бꙋ́дета на немъ . ꙗ҆́ко бра́тъ нашь и҆ пло́ть наша е҆сть · Послꙋш́аша же братїа е҆го . мина́ша же мꙋжи мадїа́нѣ и҆ кꙋпцы̀ · И҆ и҆ꙁвлеко́ша вонъ і҆ѻ́сифа ѿ рова . и҆ ѿда́ша и҆̀ на двадесѧти ꙁла́тника . и҆ поведо́ша і҆ѻ́сифа въ е҆гѷпетъ · Въꙁврати́ же сѧ рꙋвимъ ко ро́вꙋ . не ѹ҆ꙁрѣ і҆ѻ́сифа в ровѣ . и҆ раꙁве́рꙁе риꙁы своѧ̀ . и҆ прїиде къ бра́тїи сво́еи , и҆ рече , ѻ҆тро́чища нѣсть , а҆́ꙁъ б҄о ка́мо и҆дꙋ̀  · Вꙁе́мше же риꙁꙋ і҆ѻ́сифовꙋ , ꙁакла́ша коꙁлище  , и҆ пома́ꙁаша кровїю . риꙁꙋ е҆го кра́снꙋю , и҆ посла́ша ри́ꙁꙋ ѻ҆кровавле́нꙋ · И҆ принесо́ша къ ѿц҃ꙋ свое̑мꙋ и҆ реко́ша . риꙁꙋ сїю ѻ҆брѣтохомъ поꙁнава́и ѹ҆бо , а҆ще ли риꙁа сн҃а твое̑го е҆сть с҄е и҆ли н҄и · И҆ поꙁнаⷡ‍҇ ю҆̀ , и҆ реⷱ‍҇ , риꙁа сн҃а мое̑го е҆сть с҄е ꙁвѣ́рь лютъ и҆ꙁѣлъ е҆сть е҆го , ꙁвѣ́рь въсхитѝ і҆ѻсифа . и҆ растерꙁа̀ і҆а́ковъ ри́ꙁы своѧ . и҆ въꙁложѝ риꙁы власѧ́ныѧ на сѧ . и҆ сѣтова сн҃а свое̑го дн҃и мно́ги · Събра́ша же сѧ вси сн҃ове е҆го и҆ дще́ри е҆го прїидо́ша ѹ҆тѣш́ити е҆го . и҆ не хотѧ́ше ѹтѣш́итисѧ гл҃ѧ ꙗ҆́ко да сни́дꙋ къ сн҃ꙋ мое̑мꙋ сѣтꙋѧ въ а́дъ . и҆ пла́касѧ ѿц҃ъ е҆го · Мадїа́не же ѿдаша і҆ѻ́сифа въ е҆гѷпетъ пентефри́ю е҆внꙋхови фараѻ́новꙋ вое̑во́дѣ во́й е҆го ·
Глⷡ‍҇а , л҃и · Бысть же в то вре́мѧ ѿи̑де и҆ѹ́да ѿ бра́тїѧ свое̑ѧ . і҆ и́де до мꙋжа е҆дїнаго , ѻ҆деламитина е҆мꙋже и́мѧ и҆ра́съ . И ви́дѣ т҄ꙋ і҆ѹ́да дще́рь чл҃ка ханане́иска , е҆йже и́мѧ сава̀ . и҆ поѧⷮ ю̀ , и҆ въни́де къ не́и , и҆ ꙁаче́нши родѝ сн҃ъ . и҆ нарече и́мѧ е҆мꙋ и́ръ · И҆ ꙁаче́нши пакы и҆ родѝ сн҃ъ , и҆ нарече и́мѧ е҆мꙋ а҆нна́нъ и҆ приложивъ е҆щѐ роди сн҃ъ тре́тїи , и҆ нарече и́мѧ е҆мꙋ сѝло́мъ . сіи же бѣша в ха́ꙁвѣ , е҆гда̀ роди сїѧ̀ · И҆ приведѐ і҆ѹ́да женꙋ̀ пръве́нцꙋ̀ свое̑мꙋ и́рꙋ , е́йже и́мѧ ѳамаⷬ‍҇ · Бы́сть же и́ръ пръвене́цъ і҆ѹ҆́динъ , ꙁо́лъ пред̾ лице́мъ гдⷵинимъ , и҆ ѹ҆бѝ е҆го б҃ъ . рече же і҆ѹда ,̑ а҆нїа́нꙋ , въни́ди къ женѣ бра́та твое̑го , и҆ съвокꙋпи́сѧ с не́ю , и҆ въста́ви сѣмѧ бра́тꙋ твое̑мꙋ . раꙁꙋмѣ же а́нїа́нъ ꙗ҆́ко не себѣ бꙋдеⷮ е҆го сѣмѧ · И҆ бысть е҆гда̀ въни́де къ женѣ бра́та свое̑го и҆ пролїѧ̀ сѣмѧ на́ ꙁемлю , да не бꙋдеⷮ сѣмени бра́та е҆го , ꙁо́л же сѧ ꙗ҆вѝ пред̾ бм҃ъ , поне́же сътворѝ с҄е і҆ ѹ҆бѝ е҆го · Рече же і҆ѹ҆́да къ ѳама́рѣ невѣстъцѣ свое́и по смр҃ти дв҄ꙋ сн҃ов̾ е҆го , сѣдѝ вдово́ю в домꙋ̀ ѿц҃а твоеⷢ‍҇ до́ндеже вели́къ бꙋдеть сило́мъ сн҃ъ моѝ , рече б҄о въ ѹ҆мѣ с҄и е҆да̀ ѹ҆мреⷮ и҆ се́и ꙗ҆ко бра́тїѧ е҆го · И҆ шеⷣши ѳамаⷬ‍҇ сѣде въ домꙋ̀ ѿц҃а свое̑го , ѹ҆мно́жиша же сѧ дн҃їе . и҆ ѹ҆мрѐ сава̀ жена̀ і҆ѹ҆́дина , ѹ҆тѣшив же сѧ і҆ѹ҆́да вꙁы́де къ стрыгꙋщ́им̾ ѻ҆вца̀ е҆го , і҆ и҆ра́съ пасты́рь ста́дъ е҆го , ѻ҆делами́тъ въ ѳа́мнꙋ с ни́мъ · И҆ повѣда́ша ѳама́рѣ невѣстце е҆го , гл҃юще с҄е све́коⷬ‍҇ твой въхо́дитъ въ ѳа́мнꙋ стры́щи ѻ҆ве́цъ е҆го , ѻ҆на́же съвр́ьгши риꙁы вдовъства̀ свое̑го съ себѐ , и҆ ѻ҆блече́сѧ въ ри́ꙁы лѣ́потныѧ и҆ ѹ҆краси́сѧ , и҆ сѣде преⷣ вра́ты е҆нна́ни , ꙗ҆же сꙋт̾ на пꙋтѝ ѳамни́нъ , вѣ́дѧше б҄о ꙗ҆́ко вели́къ бы́сть сило́мъ се́й же не да̀ е҆мꙋ еѝ въ женꙋ̀ · Ви́дѣв же ю҆̀ і҆ѹ҆̀да мн҄ѣ ю҆̀ ꙗ҆́ко любодѣю́ сꙋща , покры̀ б҄о лицѐ свое , и҆ не поꙁна̀ еѧ̀ , съвратиⷤ‍ⷷ сѧ къ не́и пꙋте́мъ , и҆ рече е́и . попꙋстѝ м҄и вни́ти къ себѣ , не раꙁꙋмѣ б҄о , ꙗ҆́ко невѣ́стка е҆мꙋ еⷵ · Сїа же реⷱ‍҇ что м҄и дасѝ е҆же вни́деши къ мнѣ ѻⷩ‍҇ же ѿвѣща а҆́ꙁъ тебѣ пошлю̀ ко́ꙁли́щъ ѿ стадъ свои̑хъ · Сїѧ же рече а҆ще даси ꙁалоⷢ‍҇ , до́ндеже при́шлеши . се́и же речѐ кїи ꙁало́гъ тебѣ дамъ · ѻ҆́на же рече пръстень твои и҆ гри́внꙋ , и҆ жеꙁлъ и҆же въ рꙋцѣ твое́й , и҆ дасть е́й , и҆ въни́де къ не́й , и҆ ꙁача̀ въ ѹ҆тро́бѣ , ѿ него · Въста́вши же ѿи́де , и҆ съвр́ъже риꙁы лѣ́потныѧ съ себѐ , и҆ ѻ҆блечесѧ в ри́ꙁы вдов̾ства̀ свое̑го · Посла́ же і҆ѹ҆да ко́ꙁлищъ ѿ ко́ꙁъ , рꙋко́ю пастырѧ свое̑го ѻ҆доломи́та , и҆ вꙁѧ́ти ꙁало́гъ ѿ жены̀ , и҆ не ѻ҆брѣте е́ѧ̀ · Въпроша же мꙋже́и насе́лныхъ , и҆ рече и҆мъ . гдѣ е҆сть любодѣѧвшаѧ е҆же бѧше въ е҆на́нѣ на распꙋт́їѝ . си́ же рѣша нѣсть ꙁдѣ любодѣ́и · Въꙁврати́сѧ къ і҆ѹ҆дѣ , и҆ рече не ѻ́брѣтох̾ , и҆ мꙋж́и насе́лнїи рѣша , не быва́ет̾ ꙁд̑ѣ любодѣ́ица · Рече же і҆ѹ҆да да и҆́мать т҄о , н҄о е҆гда̀ когда посмѣю́т ны сѧ , а҆́ꙁъ б҄о послаⷯ ко́ꙁлищ̾ а҆ т҄ы не ѻ҆брѣте · Бысть же тре́тїи мцⷵь , и҆ повѣ́даша і҆ѹ҆дѣ г҃лющи , съблꙋдѝ ѳамаⷬ‍҇ невѣ́стъка твоа , и҆ с҄е въ ѹ҆тро́бѣ и҆́мать ѿ блꙋда́ . рече же і҆ѹ҆да и҆ꙁведи́те ю҆̀ да ю̀ соⷤ‍ⷷгꙋтъ · Се́ѝ же е҆гда ведо́мѣ , и҆ посла̀ къ све́крꙋ свое̑мꙋ гл҃ющи , ѿ негоже чл҃ка е҆сть с҄е ѿ того́же и҆ а́ꙁъ и҆́мамъ въ ѹ҆тро́бѣ , и҆ рече поꙁна́и чи́и с҄е пр́ъстень и҆ гри́вна и҆ же́ꙁлъ сїй . И҆ поꙁна і҆ѹ҆да , и҆ реⷱ‍҇ , ѻ҆чи́стисѧ ѳама́ръ паче менѐ , і҆ и҆же а́ꙁъ не даⷯ еѧ̀ сило́мꙋ сн҃ꙋ свое̑мꙋ , и҆ не приложи́ посе́мъ прилѣпѧ́тисѧ е҆ѧ̀ · Бысть же е҆гда ражда́ше , и҆ бѣ́ста блиꙁнѧ́та въ ѹ҆тробѣ е҆ѧ̀ . бы́сть же въ рожде́нїи еѧ̀ , е҆ді́нъ иꙁвлечѐ рꙋ́кꙋ , въꙁеⷨши же ба́ба навѧꙁа̀ на рꙋкꙋ е҆го , чр́ъвлень . гл҃юще се́й и҆ꙁы́идетъ пр́ъвѣе , і҆а́ко въвлечѐ рꙋ́кꙋ , и҆ а́бїе и҆ꙁы́де братъ е҆го · Сїѧ́ же рече чт҄о прерѣꙁа́сѧ тебѐ ради прегражде́нїе , и҆ проꙁва̀ имѧ е҆мꙋ фаре́съ . и҆ по се́мъ и҆ꙁы́иде братъ е҆го , емꙋже б҄ѣ на рꙋцѣ е҆го чр́ъвлень , и҆ проꙁва̀ и҆́мѧ е҆мꙋ ꙁа́ра ·
Глⷡ‍҇а , л҃ѳ · Иѻ́сифа же приведо́ша въ е҆гѷпеⷮ , и҆ кꙋпи́ е҆го пентефрѣи́ е҆внⷯꙋ фараѻ́новъ вое̑вода во́и мⷤꙋ е҆гѷпетьскъ , ѿ рꙋкꙋ̀ и҆ꙁма́иⷧ‍҇тескꙋ , и҆же приведо́ша тамо · И҆ б҄ѣ г҃ь съ і҆ѻ́си фомъ , и҆ бѧ́ше мꙋжъ хꙋдо́гъ , и҆ бысть ꙋ гдⷵна в домꙋ̀ ѹ҆ е҆гѷптенина , вѣ́дѧше б҄о гдⷵнъ е҆го ꙗ҆ко г҃ь с ниⷨ е҆сть , и҆ е҆ли́ко сътворѝ , г҃ь ѹ҆стро́ѧше в рꙋ́кꙋ е҆го · И҆ ѻ҆брѣте і҆ѻ́сифъ блгⷣть предъ гдⷵномъ свои̑мъ , и҆ ѹ҆гожда́ше е҆мꙋ и҆ приста́ви е҆го в домꙋ̀ свое̑мъ , и҆ въ все́мъ е҆ли́ка и҆мѧше да́стъ в рꙋцѣ і҆ѻ́сифовы · И҆ бысть е҆гда поста́ви е҆го наⷣ всѣмъ до́момъ свои̑мъ , и҆ наⷣ всѣмъ е҆ли́ко и҆мѣа́ше . и҆ блⷵви б҃ъ до́мъ е҆гѷптѧнина , і҆ѻ́сифа ра́ди · И҆ бысть блⷵвенїе гдⷵне на все́мъ и҆мѣнїѝ е҆го , въ домꙋ̀ , и҆ в се́лехъ , и҆ преда́сть вс҄е е҆лико бѧ́ше е҆го в рꙋцѣ і҆ѻ́сифови , и҆ не вѣ́дѧше въ своеⷨ и҆мѣ́нїи ничто́же раꙁвѣ хлѣ́ба , ꙗ҆́же самъ ꙗ҆́дѧ́ше . и́ бѧ́ше і҆ѻ́сифъ добра̀ ѻбраꙁꙋ и҆ лѣ́па въꙁо́рꙋ ѕѣло · И бысть по словесѣхъ сихъ , положи жена̀ господина̀ е҆мꙋ ѻ҆чи на і҆ѻ́сифѣ , и҆ рече бꙋди съ мно́ю , се́и же не хотѧше · Рече женѣ гдⷵна свое̑го , ꙗ҆ко гдⷵнъ мой не вѣсть менѐ ради ничто́же въ домꙋ̀ свое̑мъ , и҆ вс҄е е҆лико и́мать вд̑а в рꙋцѣ моѝ , и҆ нѣсть никтожѐ вы́ш̾ше менѐ в̾ домꙋ семъ . и҆ ничто́же вꙁѧ́то е҆сть ѿ менѐ , раꙁвѣ тебѐ , и҆мже жена е҆си е҆мꙋ , ка́коже сътворю̀ дѣло ꙁло́е с҄е , и҆ съгрѣшꙋ̀ преⷣ бг҃омъ · Є҆гда же гл҃аше дн҃ь дн҃е і҆ѻ́сифꙋ и҆ не послꙋш́аше е҆ѧ̀ , лежа́ти и҆ быти с нею̀ · Быⷵ же въ е҆ді́нъ нѣкїи дн҃ь прїиде і҆ѻ́сифъ въ доⷨ дѣлати дѣлесъ свои̑хъ , и҆ не бѧ́ше въ домꙋ̀ дома̀шнихъ , и҆ похватѝ и҆̀ ꙁа ри́ꙁы е҆го гл҃ющи , лѧ́ꙁи съ мно́ю , и҆ ѻ҆ста́вив̾ ри́ꙁы своа̀ въ рꙋкꙋ е҆ѧ̀ , и҆ ѿбѣжѐ , і҆ и҆ꙁы́де вонъ · И҆ въꙁва̀ к себѣ и҆же бѧ́хꙋ въ домꙋ̀ , и рече и҆мъ гл҃юще , ви́дите приве́лъ е҆сть ѻ҆́трока жидовина нарꙋга́тисѧ намъ , прїи́де къ мн҄ѣ гл҃ѧ бꙋ́ди съ мно́ю . и҆ въꙁпиⷯ гла́сомъ вели́кимъ · И҆ е҆гда̀ ѹ҆слы́ша ꙗ҆́ко въꙁдвиго́хъ гласъ  , и҆ въꙁопиⷯ ѻ҆ста́вль риꙁы своѧ̀ ѹ҆ менѐ ѿбѣжѐ , і҆ и҆ꙁы́иде вонъ . и҆ ѻ҆ста́ви риꙁы своѧ̀ ѹ҆ менѐ до́ндеже прїидетъ гдⷵнъ в доⷨ свои . и҆ повѣ́да е҆мꙋ по словесѝ се́мъ гл҃ющи · Вънїиде къ мн҄ѣ ѻ҆́трокъ жидови́нъ , е҆го́же е҆си въве́лъ къ наⷨ . порꙋга́тисѧ мн҄ѣ . рече бо м҄и ꙗ҆́ко да бꙋ́дꙋ с тобою̀ . е҆гда же слы́ша , ꙗ҆́ко въꙁдви́гнꙋвши гласъ своѝ , и҆ въꙁопи́хъ . ѻ҆ста́ви риꙁы своѧ̀ ѿбѣжѐ . і҆ и҆ꙁы́иде вонъ · И҆ бысть ꙗ҆́ко ѹ҆слы́ша гдⷵнъ е҆го гл҃ъ жены̀ свое̑ѧ гл҃юща . си́це сътвори м҄и ѻ҆́трокъ твои · И҆ раꙁгнѣ́васѧ ꙗ҆ростїю , и҆ прїи̑мъ господинъ і҆ѻ́сифа въве́рже и҆̀ въ темни́цꙋ , въ мѣ́сто и҆дѣже ѹ҆́жники цр҃вы дръжа́тъ . т҄ꙋ въ тверди́лѣ · И бѧ́ше б҃ъ съ і҆ѻ́сифоⷨ . и҆ полїѧ̀ и҆̀ млⷵтїю и҆ да́сть е҆мꙋ блгⷣть . преⷣ лицеⷨ стра́жа темница . и҆ вда́сть старѣ́ишина страже́и темница̀ въ рꙋцѣ і҆ѻ́сифꙋ . вс҄ѧ темъни́чьники . е҆ли́коже и҆хъ въ темни́цы . и҆ все е҆ли́ко творѧхꙋ т҄ꙋ творѧ́ше и҆мъ · Старѣ́ишина же стра́жа темни́ца . невѣ́дыи ничто́же , всѐ б҄о бѣѧше въ рꙋкꙋ̀ і҆ѻ́сифовꙋ . и҆же г҃ь бѧ́ше с ниⷨ и҆ вс҄е е҆ли́ко творѧ́ше г҃ь творѧ́ше въ рꙋцѣ е҆го ·
Глⷡ‍҇а , м҃ · Бысть же по словесѣх́ъ сихъ , съгрѣшѝ старѣ́ишина вина́рьскъ . цр҃ѧ е҆гѷпетъска , и҆ старѣ́ишина жита́рскъ е҆внꙋхи́стъ . гдⷵнꙋ и҆хъ цр҃ю е҆гѵ̀петъскꙋ · И҆ раꙁгнѣ́васѧ фараѻ҆нъ на ѻ҆ба раби́чища своѧ̀ . на старѣ́ишинꙋ вина́рьска . и҆ на старѣ́ишинꙋ жита́рьска · И҆ въвр́ъже ѧ҆̀ въ темни́цꙋ . ѹ҆ стра́жа темни́ца въ ѹ҆́ꙁницы въ мѣ́стѣ , и҆дѣже і҆ѻ́сифъ въве́рженъ бѧше . та́може и҆ съвъкꙋпѝ ѧ҆̀ старѣ́ишина темни́ца къ і҆ѻ́сифꙋ . и҆ прⷣѣстоѧ̀ е҆мꙋ̀ · И҆ бѣста и҆́ма дн҃и нѣкїѧ въ темни́ци . и҆ ви́дѣста ѻ҆́ба ко́жⷣо и҆хъ со́нъ , въ е҆ди́нꙋ нощь · Видѣ́нїе сонное  . старѣ́ишины вина́рьска . и҆ старѣ́ишины жита́рьска . ꙗ҆же бѣста цр҃ѧ е҆гѷпеⷮска . і҆ и҆же бѣ́ста въ темни́ци · Вънїиде же і҆ѻсифъ к нимъ ꙁѹ҆тра . ви́дѣ ѧ҆̀ и҆же бѣ́ста смꙋще́нна , и҆ въпраша́ше е҆внꙋхꙋ , фараѻ҆́ню , ꙗ҆́же бѣ́ста въ темни́цы с ни́мъ всажена ѿ гдⷵна свое̑го рекꙋщ́е · Чт҄о ꙗ҆́ко лица̀ ва́ю ѹ҆ны́ла днесь , ѻ҆́на же е҆мꙋ реко́ста со́нъ ви́дѣховѣ , и҆ раꙁꙋмѣва́ющаго нѣсть · Рече же и҆́ма і҆ѻ́сифъ е҆да̀ не на б҃а належи́тъ проповѣ́данїе е҆ю̀ . повѣ́дѣта ми ѹ҆бо · И҆ повѣ́да старѣ́ишина вина́рьскъ , і҆ѻ́сифꙋ со́нъ свои , и҆ рече . въ снѣ мое̑мъ бѧ́ше виногра́дъ предо мно́ю , въ виногра́дѣ же три лѣтора́сли , сїи же проꙁѧбо́ша , ло́ꙁїе прине́сше ꙁрѣ́лы . гро́ꙁны ви́нныѧ , и҆ ча́ша фараѻ́нова в рꙋцѣ мое́й , и҆ съжа́хъ гро́ꙁнъ в ча́шꙋ , и҆ вдаⷯ ча́шꙋ въ рꙋцѣ фараѻ́нꙋ · Рече е҆мꙋ і҆ѻ́сифъ , с҄е ра́ꙁꙋмъ семꙋ . тр҄и лѣтора́сли , тр҄и дн҃и сꙋть , и҆ е҆ще тр҄и дн҃и . и҆ помѧне́тъ фараѻ́нъ санъ твои , и҆ преⷣста́витъ т҄ѧ старѣ́ишинъствꙋ вина́рьскꙋ  . и҆ подасѝ ча́шꙋ в рꙋцѣ фараѻ́ни по́ санꙋ пр́ьвомꙋ ти , ѻ҆ винѣ и҆ слꙋж́бѣ · Но помѧнѝ м҄ѧ съ собо́ю , е҆гда̀ бл҃го ти бꙋ́детъ . и҆ сътворѝ съ мно́ю млⷵть , и҆ помѧне́ши фараѻ́нꙋ менѐ , і҆ и҆ꙁведе́ши мѧ ѿ тверды́ни сеѧ̀ , ꙗ҆ко татбо́ю ѹ҆крадо́ша мѧ , и҆ꙁ̾ ꙁемлѧ̀ жидо́въскїѧ . и҆ ꙁд̑ѣ нѣ́смь , сътвори́лъ ничто́же ꙁл҄о . и҆ въвръго́ша мѧ в ро́въ се́й · И҆ ви́дѣ старѣ́ишина жита́рьскъ , ꙗ҆́ко прѧ́мо скаꙁа̀ . и҆ рече і҆ѻ́сифꙋ . и҆ а́ꙁъ видѣхъ со́нъ . и҆ мнѧ́хсѧ тр҄и ко́шница хлѣба на главѣ мое́й , и҆ дръжа̀ . въ ко́шницы же ве́рхнеи ѿ всеѧ твари . ꙗ҆́же фараѻ҆нъ ꙗ҆́сть дѣло пека́рьско , и҆ пти́ца нбⷵныа ꙗ҆́дѧ́хꙋ ѿ ко́шница ꙗ҆́же на главѣ мое́й · ѿвѣща́въ же і҆ѻ́сифъ реⷱ‍҇ е҆мꙋ . с҄е ра́ꙁꙋмъ томꙋ . тр҄и ко́шница , три дн҃їе сꙋть . и҆ е҆щѐ тр҄и дн҃їе . и҆ въ́ꙁметъ фараѻⷩ‍҇ главꙋ̀ твою̀ , ѿ тебѐ . и҆ повѣ́ситъ тѧ на́ древѣ , и҆ꙁъꙗ̑дѧ́тъ птица нбⷵныѧ пло́ть твою̀  · Бысть же въ тре́тїи дн҃ь рожества̀ фараѻ́нѧ , творѧ́ше пиръ всѣмъ ѻ҆́трокомъ свои̑мъ . и҆ помѧнꙋ̀ старѣ́ишинъство , старѣ́ишины вина́рьска и҆ старѣ́ишины жита́рьска , посредѣ ѻ҆́трокъ свои̑хъ · И҆ поста́ви старѣ́ишины вина́рьска въ старѣи́шинство своѐ , и҆ вда̀ в рꙋцѣ фараѻ́ни чашꙋ · А҆ старѣ́ишинꙋ жита́рьска повѣ́си на́ древѣ , ꙗ҆́коже скаꙁа̀ и҆́ма и҆ѻ́сифъ · Не помѧнꙋ ж́е старѣ́ишина вина́рьскъ і҆ѻ́сифа и҆ ꙁабы̀ е҆го ·
Глⷡ‍҇а , м҃а · Бысть посеⷨ въ второ́е лѣто дн҃и . видѣ фараѻ́нъ со́нъ . мнѧ́шесѧ стоѧ̀ на́ бреꙁѣ рѣчнѣмъ , и҆ с҄е а҆ки ѿ рѣкѝ и҆схожда́ше се́дмь кравь до́бра вꙁорꙋ і҆ и҆ꙁбра́нны телесы̀ , и҆ пасѧ́хꙋсѧ по́ брегꙋ · И҆ дрꙋгїѧ же кравы седмь , по си́хъ и҆ꙁыдо́ша и҆ꙁ рѣкѝ ꙁл҄ы , ѻ҆́браꙁоⷨ и҆́ телесы̀ хꙋ́ды и҆ пасѧ́хꙋсѧ съ кравами по́ брегꙋ рѣ́чномꙋ . І и҆ꙁыидо́ша сеⷣмь ꙁлыѧ въꙁо́ромъ , и҆ хꙋдыѧ телесы̀ сеⷣмь кравы до́брыхъ . ѻ҆́браꙁоⷨ и҆ꙁбра́нныⷯ . и҆ сїѧ неви́дими быша , и҆же вънидо́ша въ чресла̀ иⷯ · Въста́в же фараѻ́нъ и҆ ви́дѣ со́нъ вторы́и , с҄е сеⷣмь клаⷵ и҆схожда́хꙋ и҆с̾ сте́блїѧ е҆ді́наго и҆ꙁбра́нї и и҆ до́бры · дрꙋга́ѧ же сеⷣмь кла́съ то́нцы и҆с тонче́ни вѣтромъ , и҆ꙁница́хꙋ по ни́хъ , и҆ пожро́ш сеⷣмь клаⷵ то́нцы и҆стончени . сеⷣмь кла́съ и҆ꙁ бра́нныхъ и҆ пл́ъныⷯ · Въста́въ же фараѻ́нъ ѡ сна̀ , ꙗ҆ко быⷵ ꙁаѹ҆́тра . и҆ въꙁмꙋти́сѧ дш҃ е҆го . посла́вши же съꙁва̀ всѧ скаꙁа́телѧ е҆гѵ петъскы , и҆ вс҄ѧ мꙋдрыѧ и́хъ . і҆ и҆сповѣ́да и҆м фараѻ́нъ со́нъ . н҄о не бѧ́ше никто́же скаꙁа́т то фараѻ́нꙋ · И҆ рече старѣ́ишина вина́рьскъ к фараѻ́нꙋ гл҃ѧ , грѣ́хъ мои помнꙋ́хъ днесь . фара ѻ́нъ е҆гда̀ раꙁгнѣвасѧ на рабы̀ своѧ̀ , и҆ въвр́ъж н҄ы въ темни́цꙋ , в домꙋ̀ вое̑во́ды вои менѐ старѣ́ишинꙋ жита́рьска · И҆ ви́дѣховѣ со́нъ ѻ҆́ба е҆ді́ноѝ нощи , а҆́ꙁъ и҆ ѻⷩ‍҇ ко́ждо сво́й сонъ видѣ́хо вѣ · И҆ бѧ́ше тамъ с нама ѻ҆́трокъ , ю́нош жидови́нъ пентефри́евъ . і҆ и҆сповѣ́даховѣ е҆мꙋ скаꙁа̀ намъ · И҆ бысть же ꙗ҆́ко скаꙁа̀ на́мъ , та́к и҆ слꙋчи́сѧ мн҄ѣ быти въ свое́мъ старѣ́ишинъ ствѣ а҆ ѻ́ного повѣ́сити · Посла́вши же фараѻ́н въꙁва̀ і҆ѻ́сифа і҆ и҆ꙁведо́ша и҆̀ с тверди́ла и҆ ѻ҆стри го́ша и҆̀ . і҆ и҆ꙁмѣни́ша риꙁы е҆мꙋ̀ , и҆ прїиде къ фа раѻ́нꙋ · Рече же фараѻ́нъ і҆ѻ́сифꙋ . соⷩ‍҇ видѣхъ и҆же бы ми кт҄о скаꙁалъ е҆го , нѣ́сть сего̀ , а҆́ꙁъ ж слы́шахъ ѻ҆ тебѣ гл҃юща , слы́шавшаѧ тѧ сн проповѣ́дающа  · ѿвѣща́в̾ же і҆ѻ́сифъ рече фара ѻ́нꙋ , беꙁъ бг҃а не ѿвѣща́ютсѧ фараѻ́нови сп҃се ныѧ вещи . реⷱ‍҇ же фараѻ́нъ , і҆ѻ́сифꙋ гл҃ѧ , въ сн мое̑мъ мнѧсѧ стоѧ̀ на бреꙁѣ рѣчнѣм̾ и҆ а́ки ѡ рѣкѝ и҆схожⷣа́ше сеⷣмь кра́въ . и҆ꙁбра́нныхъ телесы̀ добры̀ ѻ҆́браꙁоⷨ и҆ пасѧ́хꙋсѧ по́ брегꙋ . и҆ с҄е дрꙋгїѧ седмь кравъ и҆ны́хъ и҆схожда́хꙋ въ слⷣѣ и҆хъ , и҆ꙁ рѣ кѝ , и҆ ꙁлы̀ не добры̀ ѻ҆́браꙁомъ и҆ хꙋды теле сы̀ , ꙗ҆́цѣ́хъ же нѣсмъ ви́дѣлъ . тацѣ́хъ в ꙁемлѝ е҆гѷпетъстѣи  · И҆ и҆ꙁꙗ҆́до́ша сеⷣмь кр ꙁлы́ѧ и҆ не до́брыѧ ѻ҆́браꙁомъ хꙋды́ѧ сеⷣм пр́ъвыхъ до́брыхъ і҆ и҆ꙁбранныⷯ · И҆ вънидо́ш въ ѹ҆тро́бꙋ и҆хъ и҆ не ꙗ҆́ви́шасѧ . ꙗ҆́ко вънидо́ш въ ѹ҆тро́бꙋ и҆хъ , и҆ ѻ҆бли́чїѧ же иⷯ ꙁл҄а быша ꙗ ко и҆ спр́ъва · Въста́въ же паки легоⷯ , и҆ ви́дѣх паки въ снѣ  , а҆ки сеⷣмь клⷵа и҆схожда́ше и҆ꙁъ е҆ді́наго сте́блїѧ по́л̾ны и҆ добры . дрꙋга́ѧ же седмь кла́съ то́нци и҆ тщѝ вѣ́тромъ и҆стонче́ни , и҆ꙁница́хꙋ въ слѣ́дъ и҆хъ · И҆ пожро́ша седмь кла́съ тщи , и҆ вѣтромъ и҆стонче́ни . седмь кла́съ до́брыхъ и҆ по́лныхъ , и҆ повѣ́дахъ с҄е скаꙁа́телемъ , и҆ не бысть кт҄о повѣ́дыи  · Рече же і҆ѻ́сифъ фараѻ́нꙋ , со́нъ фараѻ́не е҆ди́но е҆сть , е҆ли́ко б҃ъ твориⷮ . ѹ҆каꙁа̀ фараѻ́нꙋ седмь сїю кра́въ до́брыхъ , сеⷣмь лѣтъ е҆сть · И҆ сеⷣмь кла́съ до́брыхъ се́дмь лѣтъ е҆сть , со́нъ фараѻ́не е҆ди́но е҆сть · Сеⷣмь кра́в̾ хꙋды́хъ ꙗ҆же и҆ꙁыдо́ша по сихъ , се́дмь лѣтъ е҆сть , и҆ седмь кла́съ тщиⷯ , и҆стонче́ныхъ вѣтромъ . се́дмь лѣтъ е҆сть , и҆ бꙋдеⷮ се́дмь лⷮѣ гла́дъ · Се̑ же слово е҆же реко́хъ фараѻ́нꙋ е҆ли́ко б҃ъ твори́тъ ѹ҆каꙁа̀ фараѻ́нꙋ · И҆ с҄е , сеⷣмь лѣтъ прїидетъ ѻ҆би́лность  , въ всю ꙁе́млю е҆гѷпетъскꙋю · Прїидетъ же по си́хъ сеⷣми , се́дмь лѣтъ гла́дꙋ , и҆ ꙁабꙋ́детъ по все́и ꙁемлѝ е҆гѷпет̾стѣи сы́тость . и҆ погꙋби́тъ гла́дъ ꙁе́млю и҆ не бꙋ́дет̾ ꙁна́ти , ѻ҆би́лїѧ ꙁемна́го , ѿ гла́да бꙋ́дꙋщаго по семъ , и҆ вели́къ бꙋ́дет̾ ѕѣло · Ѡ҆́ втори́ци же сна̀ фараѻ́не е҆же дв҄ои́чно видѣ ꙗ҆́ко пра́во е҆сть сло́во с҄е ѿ б҃а , ѹ҆скори́тъ б҃ъ сло́во с҄е сътвори́ти · Нн҃ѣ ѹ҆бо и҆щѝ чл҃ка мꙋ́дра и҆ смы́слена , и҆ приста́ви е҆го все́и ꙁемлѝ е҆гѷпетъстѣ́и · И҆ да сътвори́тъ фараѻ́нъ старѣ́ишины по все́и ꙁемлѝ и҆ да събира́ютъ всѧкъ пло́дъ житенъ тыхъ се́дмь лѣтъ ѻ҆би́лныⷯ е҆же и҆́мꙋтъ бы́ти . И҆ да събереⷮ пи́щꙋ и҆ пшени́цꙋ въ рꙋцѣ фараѻ́ни , и҆ пи́ща въ градѣхъ да сѧ съблюдеⷮ , и҆ бꙋ́детъ пи́ща съблюде́на на ꙁемлѝ . на с́едмь лѣтъ гла́дныхъ . е҆же и҆́мꙋт̾ быти в ꙁемлѝ е҆гѷпетъстѣ да не поги́бнетъ ꙁемлѧ̀ въ гла́дъ · Ѹ҆диви́ша же сѧ словеса̀ преⷣ фараѻ́номъ . и҆ преⷣ всѣ́ми рабы̀ е҆го · И҆ рече фараѻ́н̾ всѣмъ рабо́мъ свои̑мъ , не ѻ҆брѧ́щеⷨ чл҃ка сицева́го , и҆́же и҆́мать дх҃ъ бж҃їи в себѣ · Рече же фараѻ́нъ і҆ѻ́сифꙋ , е҆лма́же т҄и покаꙁа б҃ъ вс҄е  , и҆ нѣсть чл҃ка мꙋдрѣ́иша , ни смысленѣ́иша тебѐ · Ты бꙋ́ди въ домꙋ̀ мое́мъ . и҆ ѹ҆́стъ твои̑хъ да послꙋш́аютъ вс҄и лю́дїе моѝ , ра́ꙁвѣ прⷵто́ломъ а҆́ꙁъ бо́лее тебѐ бꙋ́дꙋ · Реⷱ‍҇ же фараѻ́нъ і҆ѻ́сифꙋ . с҄е поставлѧ́ю тѧ днⷵь въ все́и ꙁемлѝ е҆гѷпеⷮстѣи · И҆ съне́мъ фараѻ́нъ пр́ьстень с рꙋкѝ свое̑ѧ , и҆ въꙁложи е҆го і҆ѻ́сифꙋ на́ рꙋкꙋ . и҆ ѻ҆блечѐ и҆̀ въ ри́ꙁꙋ чръвле́нꙋ , и҆ въꙁложѝ гри́внꙋ ꙁла́тꙋ на вы́ю е҆го . и҆ всади е҆го на колесни́цꙋ свою̀ вторꙋ́ю , и҆ проповѣ́даѧ преⷣ ни́м̾ проповѣ́дателникъ , и҆ поста́ви е҆го все́и ꙁемлѝ е҆гѷпетъстѣи · Реⷱ‍҇ же фараѻ́нъ і҆ѻ́сифꙋ , а҆́ꙁъ фараѻ́нъ беⷥ тебѐ не въꙁдви́гнетъ рꙋки свое̑ѧ . н҄иктоже въ все́и ꙁемлѝ е҆гѷпеⷮстѣи · И҆ проꙁва̀ фараѻ́нъ и҆м҄ѧ і҆ѻ́сифꙋ ѱонъѳомъфанихъ . и҆ да́сть е҆мꙋ а҆се́нѳꙋ дще́рь пентефрїинꙋ , жерца̀ града со́лнечна въ женꙋ̀ · И҆ѻ́сифъ же и҆мѣ́ѧше л҃ , лѣтъ . е҆гда̀ прїиде преⷣ фараѻ́на цр҃ѧ е҆гѷпетъска , ѿы́иде же і҆ѻ́сифъ ѿ лица̀ фараѻ́нѧ , и҆ про́иде весь е҆гѷпетъ · И҆ сътворѝ ꙁемлѧ̀ в се́дмь лѣтъ ѻ҆би́лнꙋ жатвꙋ , и҆ събра̀ пищꙋ в се́дмь лѣтъ . въ ни́хъже бѧ́ше ѻ҆би́лность , въ ꙁемлѝ е҆гѷпетъстѣи , и҆ положѝ пища въ градѣхъ се́лъ тѣхъ и҆ꙁ гра́дъ ѻ҆́крⷵтныхъ положи ѧ҆̀ · И҆ събра і҆ѻ́сифъ пшени́цꙋ мно́гꙋ , ꙗ҆́ко пѣсо́къ морьскы́и мно́го ѕѣло , до́ндеже не можа́хꙋ и҆ꙁ̾честѝ беꙁ̾ числа̀ б҄о бѣѧ́ше · И҆ѻ́сифꙋ же бѣста дв҄а сн҃а , прѣ́жде сеⷣмѝ лѣтъ , гла́дныхъ . ꙗ҆́же роди е҆мꙋ асе́нъѳа , дще́рь пентефрїина , жръца̀ града со́лнечна · И҆ нарече і҆ѻ́сифъ и҆́мѧ прьвенцꙋ̀ манасїѧ гл҃юще , ꙗ҆ко мн҄ѣ сътворѝ б҃ъ вс҄ѧ болѣ́ꙁни моѧ и҆ вс҄е ѿц҃а мое̑го · И҆ и́мѧ нарече второ́мꙋ е҆фрⷨѣ гл҃юще , ꙗ҆́ко въꙁрасти м҄ѧ б҃ъ въ ꙁемлѝ , смире́нїѧ мое̑го · Минꙋ́ же се́дмь лѣтъ ѻ҆би́лныхъ , ꙗ҆коже бы́ша въ ꙁемлѝ е҆гѷпетъстѣи · И҆ нача́ша сеⷣмь лѣтъ гла́дныхъ приходи́ти , ꙗ҆́коже рече и҆ѻ́сифъ · И҆ бысть гла́дъ по все́и ꙁемлѝ , и҆ въ все́и же ꙁемлѝ е҆гѷпетъстѣи не бѧ́ше хлѣба , и҆ въꙁа́лче вс҄ѧ ꙁемлѧ̀ е҆гѷпеⷮскаѧ , въꙁопи же наро́дъ къ фараѻ́нꙋ ѻ҆ хлѣбехъ · Рече же фараѻ́нъ всѣмъ е҆гѷптѧномъ , и҆дѣте къ і҆ѻ́сифꙋ е҆же бо речетъ вамъ сътвори́те , и҆ с҄е гла́дъ бѧше на лицы̀ всеѧ̀ ꙁемлѧ̀ · ѿвр́ъꙁе же і҆ѻ́сифъ вс҄ѧ жи́тница , и҆ продаѧ́ше всⷨѣ е҆гѷптѧноⷨ , и҆ вс҄ѧ страны̀ прїидо́ша въ е҆гѷпеⷮ , кꙋпова́ти къ і҆ѻ́сифꙋ . ѻбъдръжа́ше бо глⷣа вс҄ю ꙁе́млю ·
Глⷡ‍҇а , м҃в · Видѣвъ же і҆а́ковъ ꙗ҆ко кꙋплѧ е҆сть пшени́цы въ е҆гѷптѣ рече сн҃омъ свои̑мъ . Почто̀ нерадитѐ , с҄е слы́шахомъ ꙗ҆ко пшени́ца е҆сть въ е҆гѷптѣ , и҆дѣте та́мо кꙋпите намъ мало пи́ща да жи́ви бꙋдемъ , и҆ не ѹ҆мремъ · И҆ и҆до́ша бра́тїѧ і҆ѻ́сифлѧ десѧть кꙋпити пшени́цы въ е҆гѷпеⷮ вениа̑ми́на же брата і҆ѻ́сифова не пꙋстѝ съ бра́тїею е҆го , вѣща б҄о е҆гда̀ слꙋчи́тсѧ на пꙋти е҆мꙋ ꙁл҄о · Прїидо́ша же сн҃ове і҆и̑лв҃и , кꙋпити съ приходѧ́щими , бѧ́ше б҄о гла́дъ въ все́и ꙁемли ханаа́нъстѣй · И҆ѻ́сифъ же бѧ́ше кнѧ́ꙁь все́и ꙁемлѝ , сїѝ продаꙗ҆́ше всѣмъ лю́демъ насе́лнымъ · Прїидоша же бра́тїѧ і҆ѻ́сифовы , и҆ поклони́шасѧ е҆мꙋ ни́ць до ꙁемлѧ̀ , ви́дѣвъ же і҆ѻ́сифъ бра́тїю свою̀ , и҆ поꙁна̀ ѧ҆̀ и҆ ѿмета́шесѧ и҆хъ , и҆ гл҃аше и҆мъ поро́ко · Рече же и҆мъ ѿкꙋдꙋ хо́дите , сїи же рѣша ѿ ꙁемлѧ̀ ханаан̾скїа , кꙋпити пи́ща · Поꙁна же і҆ѻ́сифъ бра́тїю свою , сїи же не поꙁна́ша е҆го . и҆ помѧнꙋ̀ і҆ѻ́сифъ сны своѧ̀ ꙗ҆же ви́дѣ , и҆ рече и҆мъ прелага́таѧ е҆стѐ . съглѧда́ти пꙋтїи ꙁемлѧ̀ сїѧ прїйдосте · Сїи же рѣша н҄и гдⷵне рабѝ твоѝ кꙋпи́ти пища прїидо́ша , вс҄и бо е҆смы̀ сн҃ове е҆ді́ного мꙋжа ми́рницы е҆смы̀ , не сⷮꙋ рабѝ твоѝ прелага́таѝ · Реⷱ‍҇ же иⷨ н҄и но пꙋтѝ съглѧдати прїидо́сте иꙁ̾ ꙁемлѧ́ сеѧ̀ · Сїи же рѣша дв҄анадесѧⷮ е҆смы братїа , и҆ рабѝ твоѝ въ ꙁемлѝ ханаа́ни , и҆ с҄е мнїи насъ ѹ҆ ѿц҃а днесь е҆сть , а҆ дрꙋга́го нѣсть . рече же и҆мъ і҆ѻ́сифъ с҄е е҆сть . е҆же реко́хъ вамъ гл҃ѧ , ꙗ҆́ко прелага́таѝ е҆сте , си́м сѧ ꙗ҆ви́сте , тако м҄и ꙁдра́вїѧ фараѻ́нѧ , не и҆ꙁы́дете ѿсю́дꙋ , а҆́ще не прїидетъ бра́тъ вашъ ме́ншїи сѣмо · Пошлѣте ѿ себѐ е҆ді́наго и҆ пои́мѣте бра́та ва́ю , а҆ вы̀ ждѣте до́ндеже ꙗ҆́вѣ бꙋдетъ гл҃ъ ваⷲ а҆́ще и҆с тинъствꙋ́ете и҆ли нѝ , а҆́ще ли т҄о та́ко ми ꙁдра́вїѧ фараѻ́нѧ ѹ҆бо прелагата́и е҆сте , и҆ дадѐ ѧ҆̀ поⷣ стра́жꙋ , г҃ дн҃и · Рече же и҆мъ въ дн҃ь третїи с҄е сътвори́те да жи́ви бꙋдете б҃а бо сѧ а҆́ꙁъ бою̀ · А҆ще ми́рницы е҆сте братъ вашъ да сѧ дрьжи́тъ в темни́цы , вы́ же шеⷣше донеси́те кꙋ́пленꙋю пшени́цꙋ  . а҆ брата ва́ю ме́ншаго приведѣте къ мн҄ѣ , и҆ вѣрна бꙋдетъ рѣ́чь ваша , а҆ще л҄и нѝ то ѹ҆́мрете · Сътвори́ша же та́ко , и҆ вѣща̀ ко́ждо къ бра́тꙋ свое̑мꙋ , въ грѣсѣ б҄о е҆смы̀ брата ради на́шего , ꙗ҆́ко преꙁрѣхомъ скръбѣ́нїе дш҃а е҆го , е҆гда̀ молѧ́шесѧ нам̾ , и҆ не послꙋш́ахомъ е҆го . сего̀ ра́ди , прїиде на́ ны вс҄е скръбѣ́нїе  , ѿвѣща́в же рꙋви́мъ рече и҆мъ , не реко́х ли ва́мъ гл҃ѧ . не преѻ҆би́дѣте дѣтища . и҆ не послꙋшасте менѐ , и҆ с҄е кро́вь е҆го въꙁыска́е̑тсѧ , сїи же не вѣ́дѧхꙋ ꙗ҆́ко і҆ѻсифъ раꙁꙋмѣ́етъ толмача̀ б҄о не бѧ́ше меж́дꙋ и҆́ми · ѿврати́ же сѧ ѿ ни́хъ и҆ пропла́касѧ і҆ѻ́сифъ , и҆ па́ки въꙁврати́сѧ рече и҆мъ , поѧ̀ симеѻ́на ѿ ниⷯ и҆ свѧꙁа и҆̀ пред ни́ми · И҆ повелѣ і҆ѻ́сифъ насы́пати съсꙋ́ды и҆хъ пшени́ца , и҆ въꙁврати́ти цѣ́нꙋ и҆мъ , комꙋж́до въ вре́тище своѐ и҆ въда́ст̾ бра́шно и҆мъ на пꙋть , и҆ бы́сть иⷨ  · Въꙁ́ложи́ша пшени́цꙋ на ѻ҆слы̀ своѧ̀ и ѿидо́ша ѿтꙋдꙋ · ѿрѣши́в же и҆х̾ е҆ді́нъ , вре́тище свое , напитати ѻ҆слѧ́та своѧ̀ , и҆дѣже ста́ша видѣ ѹ҆́ꙁолъ сребра̀ свое̑го , въверхꙋ ѹ҆стїа вре́тищнаго · И҆ рече братїи свое́й , въꙁвраще́но ми еⷵ сребро̀ , и҆ с҄е е҆сть въ вре́тищи мое̑мъ · И҆ ѹ҆жасе́сѧ срⷣце и҆хъ и҆ въꙁмѧто́шасѧ гл҃юще , чт҄о сѐ сътворѝ б҃ъ намъ · Прїидо́ша же къ і҆а́ковꙋ ѿц҃ꙋ свое̑мꙋ въ ꙁе́млю ханаа́ню , и҆ повѣда́ша е҆мꙋ вс҄е слꙋ́чшее̑сѧ и҆мъ гл҃юще · Гл҃а мꙋжъ насе́лникъ гн҃ь намъ поро́ко , и҆ въврьже н҄ы в темни́цꙋ , а҆ки съглѧда́юще ꙁемлѧ̀ на́ша прїидо́сте · Гл҃ахомъ е҆мꙋ ми́рницы е҆смы , а҆ нѣсмы прелага́таѝ , дв҄ана́десѧть братїа е҆смы сн҃ове е҆ді́наⷢ‍҇ ѿц҃а нашего . і҆ е҆ді́наго нѣсть , а҆ мнїи ѹ҆ ѿц҃а е҆сть дне́сь в ꙁемлѝ ханаа́ни · Рече же намъ мꙋжъ гн҃ь насе́лникъ , по семꙋ̀ ѹ҆вѣмъ ꙗ҆́ко ми́рницы е҆стѐ , брата е҆ді́наго ѻ҆ста́вите ѹ҆ менѐ , а҆ цѣны ва́ша и҆ пшени́цꙋ въꙁе́мше до до́мꙋ вашего и҆дѣте · Приведѣте же брата ва́шего меншаго къ мн҄ѣ , и҆ ѹ҆вѣмъ ꙗ҆́ко нѣсть прелага́таѝ , н҄о ми́рницы е҆стѐ , и҆ брата ва́шего вамъ дамъ и҆ кꙋ́плю твори́те в ꙁемлѝ · Бысть же е҆гда̀ вы́сипахꙋ вре́тища своѧ̀ , и҆ бѧ́ше ѹ҆́ꙁолъ сребра̀ въ вре́тищи кое̑го́ждо · И҆ ви́дѣвше ѹ҆́ꙁлы сребра̀ иⷯ сами и҆ ѿц҃ъ и҆хъ , и҆ ѹ҆боꙗ҆́шасѧ · И҆ рече и҆мъ і҆а́ковъ ѿц҃ъ и҆хъ , менѐ бесча́да сътвори́сте , і҆ѻсифа нѣсть симеѻ́на нѣсть и҆ венїа̑ми́на пои̑мѣте , на́ мѧ бысть с҄е всѐ · Рꙋвиⷨ же рече ѿц҃ꙋ свое̑мꙋ гл҃ѧ . сн҃а моѧ̀ ѻ́ба ѹ҆бїи , а҆́ще не приведꙋ̀ е҆го к тебѣ , да́ждь е҆го мн҄ѣ въ рꙋцѣ а҆́ꙁ же приведꙋ и҆̀ к тебѣ · Се́и же рече не́ идетъ сн҃ъ мой с вами , ꙗ҆́ко бра́тъ е҆мꙋ ѹ҆мре . сїи же е҆ді́нъ ѻ҆ста̀ , е҆гда сѧ е҆мꙋ лꙋчи́тъ ꙁл҄о на пꙋтѝ , на́ньже а҆ще пои́дете , и҆ прово́дите ста́рость мою̀ съ печа́лїю въ а҆дъ ·
Глⷡ‍҇а , м҃г · Гла́д же съѻ҆долѣ на ꙁемлѝ . и҆ бысть е҆гда скоⷩ‍҇ча́ша пшени́цꙋ ꙗ҆́дꙋщ́е , ю҆́же принесо́ша и҆ꙁъ е҆гѷпта , рече же и҆м̾ ѿц҃ъ и҆хъ пакы и҆дѣте кꙋ́пите наⷨ пища ма́ло · И҆ рече е҆мꙋ і҆ѹ҆да гл҃ѧ послꙋш́аемъ ѹ҆крѣпѝ наⷵ под клѧ́твою мꙋжь гн҃ь гл҃ѧ , не ꙗви́те ми сѧ преⷣ лицемъ  , а҆́ще браⷮ вашъ мнїи не прїидетъ с ва́ми  . и҆ а҆́ще л҄и по́слеши брата нашего с на́ми т҄о и҆́демъ кꙋпи́ти тебѣ пи́ща а҆́ще л҄и не по́слеши брата нашего с на́ми , т҄о не и́деⷨ · Мꙋжъ б҄о реⷱ‍҇ наⷨ гл҃ѧ нѣсть вамъ ви́дѣти лица мое̑го , а҆ще братъ вашъ мнїи не прїидетъ с ва́ми  · И҆ рече і҆и̑л҃ь чт҄о ꙗ҆́ко ꙁло сътвори́сте ми , повѣда́вше мꙋж́ꙋ ꙗ҆́ко есть намъ братъ . сїи же рѣша въпраша́ѧ въпросѝ насъ мⷤꙋ и҆ рода нашего гл҃ѧ , и҆ ещѐ л҄и ѿц҃ъ вашъ жиⷡ‍҇ е҆сть , и҆ есть ли вамъ братъ повѣдахомъ е҆мꙋ по въпро́сꙋ семꙋ̀ , и҆л҄и вѣдѧхомъ ꙗ҆́ко речетъ намъ приведи́те брата вашего , и҆ рече же і҆ѹ҆́да къ і҆и̑л҃ю ѿц҃ꙋ свое̑мꙋ , пꙋстѝ ѻ҆тро́чища съ мно́ю и҆ въста́вше да и́демъ и҆ да живи бꙋдемъ , а҆ не ѹ҆́мреⷨ и҆ мы̀ и҆ т҄ы , и҆ вс҄е и҆мѣ́нїе наше аⷥ же въꙁмꙋ̀ е҆го , и҆ ѿ рꙋкꙋ̀ мое́ю въꙁы́щѝ е҆го · А҆́ще не приведꙋ е҆го к тебѣ , и҆ поставлю и҆̀ предъ тобо́ю , грѣшенъ бꙋдꙋ к тебѣ вс҄ѧ дн҄и . а҆́ще б҄о бы́хоⷨ не ѹ҆ме́длили , въꙁврати́лисѧ быхомъ два́жды · Рече же и҆мъ і҆и̑ль ѿц҃ъ и҆хъ , а҆́ще та́ко е҆сть , сътвори́те въꙁмѣте ѿ плода̀ ꙁемнаⷢ‍҇ въ сосꙋды своѧ̀ и҆ донеси́те мꙋжꙋ даⷬ‍҇ смо́лꙋ , медъ , и҆ ѳимїама і҆ и҆ста́кти , и҆ теревїиѳꙋ і҆ ѻ҆рѣ́хїю и҆ сребро̀ сꙋгꙋ́бо въꙁмѣте в рꙋцѣ своѝ · Сребро̀ е҆же ѻ҆брѣтесѧ въ вре́тищихъ ва́шихъ , ѻ҆брати́те съ собо́ю , е҆да̀ съблаꙁнъ е҆сть , и҆ бра́та своего по́имѣте , и҆ въста́вше и҆дѣте къ мꙋжꙋ б҃ъ же мои да́сть вамъ блгⷣть прⷣе мꙋжемъ да ѿпꙋ́ститъ бра́та вашего е҆ді́наго , и҆ венїами́на а҆́ꙁъ бесча́денъ быхъ и҆ бесча́денъ бꙋдꙋ . Въꙁемше же мꙋжи да́ры  , и҆ сребро̀ сꙋгꙋ́бое въ рꙋцѣ своѝ , и҆ венїамина , и҆ въста́вше прїидо́ша въ е҆гѷпеⷮ и҆ ста́ша прⷣе і҆ѻсифомъ , ви́дѣв же ѧ҆̀ і҆ѻ́сифъ , и҆ венїами́на брата свое̑го , и҆ ре́че строи̑телю до́мꙋ свое̑го въвеⷣ‍ꙵ мꙋж́и с҄и в до́мъ , и҆ ꙁаколѝ ѿ скота̀ и҆ ѹ҆гото́ваи , съ мно́ю бо ꙗ҆́сти мꙋжемъ си́мъ хлѣбъ въ полꙋдне · Сътвори́ же строи̑тель , ꙗ҆́коже рече і҆ѻ́сифъ , и҆ въведѐ мꙋжа въ доⷨ і҆ѻ́сифоⷡ‍҇ · Ви́дѣвше же мꙋжи , ꙗ҆́ко въведо́шаа̀ в до́мъ і҆ѻ́сифовъ , рѣша сребра̀ раⷣ‍ꙵ въꙁвраще́ннаго въ вре́тищихъ нашихъ , пръ́вѣе , въво́дѧт ны ѻ҆бол̾га́ти насъ , да ны̀ по́имꙋтъ въ рабо́тꙋ и҆ ѻ҆слы̀ наша · Пристꙋпи́вшиⷤ‍ⷷ къ строи́телю до́мꙋ і҆ѻ́сифова реко́ша е҆мꙋ прⷣе вра́ты две́рными гл҃ющи . Мо́лимтисѧ гдⷵне , прїидо́хомъ пръвѣе кꙋпи́ти пи́ща , бысть же е҆гда̀ прїидо́хомъ на ста́нъ , и҆ ѿрѣши́хоⷨ вре́тища своѧ̀ , и҆ с҄е сребро̀ кое̑го́ждо въ вре́тищи е҆го . сребро̀ наше мѣрно е҆гоже вꙁѧхомъ въ рꙋ́кꙋ свою въꙁвраща́емъ , и҆ с҄е сребро̀ дрꙋго́е принесохоⷨ съ собо́ю кꙋпити пища , не вѣмы б҄о кт҄о вложѝ сребро̀ въ вретища наша · Рече же и҆мъ ми́ръ вамъ не бо́итесѧ б҃ъ вашъ , и҆ б҃ъ ѿц҃а вашего дадѐ ваⷨ бога́тъство въ вре́тищихъ вашиⷯ сребра же вашего бл҃говолѧщаго и҆маⷨ і҆ и҆ꙁведѐ к нимъ симеѻ́на . и҆ принесѐ во́дꙋ ѻ҆мы́ти ноѕѣ и҆мъ , и҆ дасть сѣно ѻ҆сло́мъ и҆хъ · Ѹ҆готова́шаⷤ‍ⷷ да́ръ , до́ндеже прїидетъ і҆ѻ́сифъ въ полꙋдне , слы́шаша б҄о ꙗ҆́ко та́мо иⷨ ѻ҆бѣдовати · Прїиде же і҆ѻ́сифъ въ до́мъ , и҆ принесоша е҆мꙋ да́ры и҆же и҆мѣѧ́хꙋ в рꙋкꙋ свое́ю и҆ꙁ домꙋ , и҆ поклонишасѧ е҆мꙋ ни́цы до ꙁемлѧ̀ · И҆ въпраша́ше ѧ҆̀ ꙁдра́ви ли е҆стѐ , и҆ рече ꙁдрав ли е҆сть ѿц҃ъ вашъ ста́реⷰ‍҇ е҆гоже реко́сте е҆ще л҄и живъ е҆сть , сїи же рѣша ꙁдра́въ е҆сть рабъ твой ѿц҃ъ нашъ , и҆ ещѐ живъ е҆сть · И҆ реⷱ‍҇ блⷵвенъ чл҃къ сїи б҃ꙋ , прекло́нша же сѧ , поклони́шасѧ е҆мꙋ · Въꙁрѣв же ѻ҆чи́ма і҆ѻ́сифъ ви́дѣ венїа̑мина брата свое̑го е҆дїнома́тернѧ . и҆ рече се́и л҄и е҆сть братъ вашъ ме́ншїи , е҆гоже реко́сте къ мн҄ѣ привестѝ , рече же , б҃ъ поми́лꙋет̾ т҄ѧ ча́до . въꙁмꙋти́ же сѧ і҆ѻ́сифъ , и҆ рыда́ше ѹ҆тро́ба е҆го брата раⷣ‍ꙵ свое̑го , і҆ и҆ска́ше пла́катисѧ , вни́де же въ клѣть пла́касѧ  , и҆ ѹ҆мы́въ лицѐ і҆ и҆ꙁы́де , въꙁдръжа́шесѧ , и҆ рече положи́те хлѣбъ , и҆ положи́ша е҆мꙋ е҆ді́номꙋ , и҆ си́мъ ѻ҆со́бъ , е҆гѷптѧномъ е҆же с ни́мъ ꙗ҆дѧ́хꙋ подлѣ ниⷯ , не можа́хꙋ б҄о е҆гѷптѧне ꙗ҆́сти хлѣба съ е҆вре́и , хꙋ́лно б҄о е҆гѷптѧномъ всѧкъ пастꙋхъ ѻ҆́вчїи · Сѣде же прѧмо е҆мꙋ прьвене́цъ по старѣ́ишинъствꙋ свое̑мꙋ , и҆ ме́ншїи по ме́ньшествꙋ свое̑мꙋ , и҆ дивлѧ́хꙋсѧ мꙋжи къждо къ бра́тꙋ свое̑мꙋ · Вꙁѧ́ша же часть къ себѣ ѿ него̀ вѧ́щши б҄о бысть ча́сть венїа̑ми́нова , паче всѣхъ ча́стїи , пѧть кра́тъ съгꙋ́бѣиши ѻ҆нѣхъ , пи́ша же и҆ ѹ҆пи́шасѧ с ни́мъ ·
Глⷡ‍҇а , м҃д · И ꙁаповѣда і҆ѻ́сифъ домострои́телю свое̑мꙋ гл҃ѧ , напо́л̾ните вре́тища мꙋжъ пи́ща е҆лико мо́гꙋтъ въꙁдви́гнꙋти , вложи́те же къмꙋждо и҆ сребро̀ върхꙋ ѹ҆стїѧ вре́тищꙋ , и҆ чашꙋ сребрѧнꙋю вложи́те въ меⷩ‍҇шего вре́тище , и҆ цѣ́нꙋ пшени́чнꙋю  · Бы́сть же по словесѣхъ і҆ѻ́сифовыхѣ ꙗ҆́коже гл҃а , ꙁаѹ҆́тра же на свита́нїи мꙋжи ѿпꙋсти́шасѧ и҆ ѻ҆слѧ́та и҆хъ і҆ и҆ꙁшеⷣшим и́мъ и҆́ꙁ града , не ѿи̑до́ша далече · И҆ реⷱ‍҇ і҆ѻ́сифъ домострои́телю свое̑мꙋ гл҃ѧ , въста́въ и҆дѝ въ слѣдъ мꙋжїи , и҆ пости́гни ѧ҆̀ и҆ съ гнѣвомъ рцы и҆мъ · Почт҄о та́ко ми въꙁда́сте ꙁл҄о ꙁа добро̀ , въскꙋ́ю ѹ҆крадо́сте ча́шꙋ м҄и сре́брѧнꙋ , т҄а еⷵ е҆́же пїе́тъ гдⷵнъ мои самъ и҆ влъхвова́нїемъ волхвꙋ́етъ въ не́и . ꙁл҄ѣ сконча́етесѧ е҆же сътвори́сте · Пости́гше же ѧ҆̀ мꙋжъ рече и҆мъ по словесе́мъ симъ · Сїи же рѣша въскꙋ́ю гл҃етъ гдⷵнъ словеса с҄и . не бꙋ́ди рабо́мъ твои̑мъ сътвори́ти сего̀ по словесеⷨ сим̾ . поне́же сребро̀ е҆же ѻ҆брѣто́хомъ въ вре́тищихъ свои̑хъ . въꙁврати́хомъ къ тебѣ ѿ ꙁемлѧ̀ ханаа́нѧ . како ѹ҆б҄о да ѹ҆кра́демъ сребро̀ и҆ ꙁла́тꙋ ча́шꙋ ѿ до́мꙋ гдⷵна твое̑го̀ · Ѹ҆ него́же ѻ҆брѧ́щеⷮсѧ чаша ѿ раⷠ‍҇ твоиⷯ да ѹ҆мреⷮ , а҆ мы бꙋдеⷨ рабѝ гдⷵна твое̑го · Се же рече е́й , нн҃ѣ ꙗ҆́коже гл҃ете та́ко бꙋдетъ , ѹ҆ него́же сѧ ѻ҆брѧ́щетъ чаша . да бꙋ́детъ гдⷵнꙋ мое̑мꙋ ра́бъ , а҆ вы̀ бꙋ́дете чи́сти · И҆ потща́вшесѧ съвръже ко́ждо вре́тище своѐ  , и҆ ѻ҆́твори́ста ко́ждо своѐ вре́тище . и҆ꙁыска́ же , ѿ старѣ́ишаго . ꙁаче́нъ до́ндеже прїиде до ме́ншаго , и҆ скончиⷡ‍҇ше ѻ҆брѣте ча́шꙋ въ вре́тищи венїами́ни · И҆ растръꙁа́ша ри́ꙁы своѧ̀ , и҆ въꙁложиша кожⷣо вре́тище своѐ на ѻ҆слы̀ своѧ̀ , и҆ ѻ҆брати́шасѧ въ́ градъ · Въни́де же і҆ѹ́да и҆ бра́тїѧ е҆го къ і҆ѻ҆сифꙋ . е҆щѐ е҆мꙋ сꙋщ́ꙋ т҄ꙋ , и҆ припадо́ша прѣд ни́мъ до ꙁемлѧ̀ · Рече же и҆мъ і҆ѻ҆сифъ чт҄о дѣтель сїю̀ сътвори́сте . не вѣ́сте ли ꙗ҆́ко нѣ́сть враж̾би́тъ чл҃къ ꙗ҆́коже а҆́ꙁъ · Рече же і҆ѹ҆да чт҄о ѿвѣща́емъ гдⷵнꙋ , и҆лѝ чт҄о ѿгл҃емъ , и҆лѝ чи́мъ ѻ҆правди́м̾сѧ . б҃ъ б҄о ѻ҆брѣте ꙁл҄о рабовъ твоиⷯ . и҆ с҄е мы̀ рабѝ гдⷵна на́шего , и҆ м҄ы и҆ ѹ҆ него́же ѻ҆брѣте ча́ша · Рече же і҆ѻ́сифъ не бꙋ́ди ми сътвори́ти словесѝ сего , мꙋж́ъ ѹ҆ него́же ѻ҆брѣтесѧ ча́ша сїѧ̀ , то́и да бꙋ́детъ м҄и ра́бъ , а҆ в҄ы да и́дете в цѣ́лости къ ѿц҃ꙋ свое̑мꙋ · Пристꙋпи́въ же і҆ѹ́да , и҆ реⷱ‍҇ молю́сѧ гдⷵне да рече́тъ рабъ тво́и преⷣ тобо́ю , и҆ не прогнѣ́ваисѧ на раба̀ твое̑го . ꙗ҆ко ты е҆си по фараѻ́нѣ властели́нъ гдⷵне , т҄ы въпроша̀ ра́бъ твоиⷯ гл҃ѧ , не и́мате ли ѿц҃а и҆ брата , и҆ рѣхомъ гдⷵне , е҆́сть н҄ы ѿц҃ъ ста́ръ . и҆ ѻтро́чищъ на ста́рость мнїи е҆мꙋ . бра́тъ же е҆мꙋ ѹ҆мрѐ , се́и же е҆ди́нъ ѻ҆ста̀ ѹ҆ мт҃ре свое̑ѧ , ѿц҃ъ же въꙁлюбѝ и҆̀ · Ты же рече рабо́мъ свои̑мъ приведѣте е҆го къ мн҄ѣ да и҆̀ ви́ждꙋ . и҆ рѣ́хомъ гдⷵне не мо́жетъ ѻ҆ста́вити ѻ҆тро́чищъ ѿц҃а . а҆ще ли ѻ҆ста́вит̾ ѿц҃а , т҄о ѹ҆́мретъ · Ты же ѿвѣща̀ рабо́мъ свои̑мъ , а҆́ще не приведе́те брата ва́шего ме́ншего сѣмо , т҄о не приложи́те ктомꙋ̀ ви́дѣти лица̀ мое̑го̀ · Бысть же е҆гда̀ прїидо́хомъ къ рабꙋ̀ твое̑мꙋ ѿц҃ꙋ на́шемꙋ , и҆ повѣ́дахомъ е҆мꙋ рѣ́чь гдⷵна · Рече же наⷨ ѿц҃ъ нашъ . и҆дѣте па́ки кꙋпи́те намъ мало пи́ща , мы же реко́хомъ не мо́жемъ и҆ти . а҆́ще ли братъ на́ш̾ мнїи и́детъ с нами . то̑ и́демъ , не мо́жемъ бо ви́дѣти лица̀ мꙋж́ꙋ . братꙋ ме́ншемꙋ не сꙋщ́ꙋ с нами · Реⷱ‍҇ же ра́бъ тво́и ѿц҃ъ нашъ къ на́мъ , в҄ы вѣ́сте ꙗ҆ко двꙋ̀ м҄и е҆сть породѝ жона̀ і и҆ꙁы́иде е҆̀ди́нъ ѿ менѐ и҆ реко́сте ꙁвѣ́рь и҆ꙁъе̑лъ и҆̀ е҆сть , и҆ не ви́дѣхъ е҆го досе́лѣ · А҆́ще бо по́имете и҆ сего̀ ѿ лица̀ мое̑го . и҆ слꙋчи́тсѧ е҆мꙋ ꙁл҄о на пꙋтѝ спрово́дите ста́рость мою с печа́лїю въ а́дъ · Нн҃ѣ а҆́ще и́демъ ѹ҆бо къ рабꙋ̀ твое̑мꙋ̀ ѿц҃ꙋ на́шемꙋ . и҆ ѻ҆тро́чища не бꙋ́детъ с на́ми , дш҃а бо е҆го свѧ́ꙁана е҆сть съ дш҃ею сего̀ · И҆ бꙋ́детъ ꙗ҆́ко ѹ҆́ꙁритъ самъ . не сꙋща̀ ѻ҆тро́чища съ на́ми . ѹ҆́мретъ , и҆ с҄е прово́дѧтъ рабѝ твоѝ ста́рость раба̀ твое̑го ѿц҃а на́шего съ болѣ́ꙁнїю въ а́дъ · Ра́бъ бо тво́и ѿц҃ъ нашъ вда̀ ѻ҆тро́ка в рꙋцѣ моѝ . и҆ а҆́ꙁъ реко́хъ аще не приведꙋ е҆го к тебѣ . и҆ не поста́влю е҆го преⷣ тобо́ю грѣшенъ бꙋ́дꙋ къ ѿц҃ꙋ вс҄ѧ дн҃и · И҆ нн҃ѣ ѹ҆бо бꙋ́дꙋ а҆́ꙁъ рабъ твои въ ѻ҆тро́чища мѣ́сто ра́бъ гдⷵнꙋ мое̑мꙋ · А҆ ѻ҆тро́чищь да и́детъ съ бра́тѣею . ка́ко бо и́демъ къ ѿц҃ꙋ ѿтро́чищꙋ не сꙋщ́ꙋ с нами . да не ви́жⷣꙋ ꙁл҄а е́же и́мать быти на ѿц҃а мое̑го ·
Глⷡ‍҇а , м҃е · И не можа́шесѧ і҆ѻ҆сифъ ѹ҆дръжа́ти . ꙁр҄ѧ всѣ́хъ преⷣстоѧ́щихъ е҆мꙋ . и҆ рече ѿстꙋпите ѿ менѐ вс҄и · И҆ не стоѧ́ше никто́же преⷣ і҆ѻ́сифоⷨ , е҆гда̀ поꙁна́вшесѧ братїи свое́и , и҆ въꙁдви́же гласъ съ пла́чемъ · Слы́шаша же вс҄и е҆гѷптѧне . и҆ ѹ҆слы́шано бысть въ домꙋ̀ фараѻ́ни · И҆ рече і҆ѻ́сифъ братїи свое́и . а҆́ꙁъ е҆смь і҆ѻ́сифъ . а҆́ще ли ѿц҃ъ мо́и живъ · Не можа́хꙋ бра́тїѧ е҆го ѿвѣща́ти словесѝ е҆мꙋ ѹ҆страши́ша бо сѧ · Рече же і҆ѻ́сифъ братїи свое́и . пристꙋпи́те къ мнѣ . и҆ пристꙋпи́ша · И҆ рече а҆́ꙁъ е҆смь і҆ѻ́сифъ бра́тъ вашъ . е҆гоже в҄ы прода́сте въ е҆гѷпеⷮ · Нн҃ѣ ѹ҆бо не пецѣтесѧ . ни поро́ко в҄ы бꙋ́ди . и҆же прода́сте м҄ѧ сѣмо . на жи́ꙁнь б҄о пꙋсти м҄ѧ б҃ъ преⷣ ва́ми . с҄е б҄о дв҄ѣ лѣтѣ гла́дъ на ꙁемлѝ . и҆ е҆щѐ пѧть лⷮѣ ѻ҆ста̀ въ нихже не бꙋ́детъ ѻ҆ра́твы и҆ жа́твы · Пꙋстѝ бо м҄ѧ б҃ъ преⷣ ва́ми ѻ҆ста́нокъ вамъ ѻ҆ста́вити на ꙁем̾лѝ . и҆ прекръми́ти васъ ѻ҆ста́вленїе вели́ко · Нн҃ѣ ѹ҆б҄о не вы̀ посла́сте м҄ѧ сѣмо . н҄о б҃ъ , и҆ сътворѝ мѧ ꙗ҆́ко ѿц҃а фараѻ́нꙋ . и҆ властели́на всемꙋ̀ до́мꙋ е҆го , и҆ кнѧꙁѧ все́й ꙁемлѝ е҆гѷпетъстѣи · Потща́вшесѧ и҆дѣте къ ѿц҃ꙋ мое̑мꙋ , и҆ рцѣте е҆мꙋ · Та́ко гл҃тъ сн҃ъ тво́и і҆ѻ́сифъ . сътворѝ м҄ѧ б҃ъ гдⷵна все́и ꙁемлѝ е҆гѷпетъстѣи · прїидѝ ѹ҆б҄о къ мнѣ , и҆ не преме́дли , и҆ ѹ҆сели́шисѧ въ ꙁемлѝ гесе́мли въ а҆равїи . и҆ бꙋ́деши блиꙁъ мн҄ѣ , т҄ы и҆ сн҃ве твоѝ , и҆ сн҃ве сн҃овъ твоиⷯ · и҆ ѻ҆вца̀ твоѧ̀ . и҆ воло́ве твоѝ , и҆ вс҄е е҆ли́коже ти е҆сть . и҆ прекоръмлю т҄ѧ т҄ꙋ · И҆ е҆щѐ б҄о пѧть лѣтъ гла́дъ бꙋдетъ на ꙁемлѝ . и҆ да не поги́бнеши т҄ы и҆ сн҃ове твоѝ . и҆ вс҄е и҆мѣ́нїе твоѐ . и҆ с҄е ѻ҆́чима видита , і҆ ѻ҆чи венїами́на бра́та мое̑го . ꙗ҆́ко ѹ҆ста̀ моѧ̀ гл҃юⷮ к ваⷨ повѣ́дите ѹ҆бо ѿц҃ꙋ мое̑мꙋ̀ вс҄ю сла́вꙋ мою̀ . ꙗ҆́же въ е҆гѷптѣ . и҆ е҆ли́ко ви́дѣсте . и҆ потщаⷡ‍҇шесѧ , приведѣте ѿц҃а мое̑го сѣмо · И҆ припаⷣ на вы́ю венїѧми́на брата свое̑го пла́касѧ ѻ҆ неⷨ · и҆ венїѧми́нъ пла́касѧ ѻ҆быиⷨ вы́ю е҆го . и҆ цѣлова̀ вс҄ю бра́тїю свою̀ . и҆ пла́касѧ ѻ҆ ни́хъ . и҆ посе́мъ гл҃аша бра́тїѧ е҆го къ немꙋ̀ · И҆ пронесе́сѧ рѣчь до до́мꙋ фараѻ́нѧ гл҃юще . прїидо́ша бра́тїѧ і҆ѻ́сифова . и҆ въꙁра́довасѧ фараѻ́нъ и҆ рабѝ е҆го · Рече же фараѻ́нъ къ і҆ѻ́сифꙋ , рцы̀ бра́тїи свое́и с҄е сътвори́те . напо́лните съсꙋ́ды ваша , і҆ и҆дѣте в ꙁе́млю ханаа́ню . пои́мше же ѿц҃а ва́шего і҆ имѣ́нїе ваше . и҆ прїидѣте къ мнѣ · И҆ да́мъ вамъ ѿ всего̀ добра̀ е҆гѷпетъска . и҆ да ꙗ҆́сте бл҃готꙋ̀ ꙁемнꙋ́ю · Ты̑ же ꙁаповѣж́дь иⷨ да въ́ꙁмꙋтъ ко́ла ѿ ꙁемлѧ̀ е҆гѷпетъски дѣтемъ и҆хъ и҆ женамъ и҆хъ . и҆ пои́мше ѿц҃а своего , да и҆̀ приведꙋт̾ . не пощади́те же ѻ҆чи́ма съсꙋ́дъ своиⷯ , всѐ б҄о до́бро е҆гѷпет̾ско вамъ бꙋ́деⷮ · Сътвори́ша же сн҃ове і҆и̑л҃евы та́ко . да́сть же и҆мъ і҆ѻ́сифъ ко́ла . по повелѣ́нїю фараѻ́на цр҃ѧ е҆гѷпетъска и҆ да́стъ и҆мъ бра́шно на пꙋт́ь . и҆ всѣмъ дасть сꙋгꙋ́бы риꙁы · Венїами́нꙋ же дасть . т҃ , ꙁлатниⷦ‍҇ и҆ пѧ́теры ри́ꙁы и҆ꙁмѣне́ныѧ , ѿц҃ꙋ свое̑мꙋ послаⷧ‍҇ та́кожде , и і҃ , ѻ҆се́лъ , носѧ́ще ѿ всего̀ добра̀ е҆гѷпетъска . и҆ де́сѧть мъскъ носѧ́ще хлѣ́бъ на пꙋт́ь ѿц҃ꙋ и҆хъ , и҆ ѿпꙋсти бра́тїю свою̀ · и҆ ѿидо́ша . рече же и҆мъ не гнѣ́ваитесѧ на пꙋтѝ · И҆ꙁыдо́ша же и҆ꙁъ е҆гѷп̾та , и҆ прїидо́ша в ꙁе́млю ханаа̀ню , къ і҆а́ковꙋ ѿц҃ꙋ свое̑мꙋ , и҆ повѣ́даша е҆мꙋ гл҃ющи , ꙗ҆́ко сн҃ъ тво́и і҆ѻ́сифъ жи́въ е҆сть , и҆ владѣ́етъ въ все́и ꙁемлѝ е҆гѷпетъстѣи · И҆ въчюди́сѧ въ ѹ҆мѣ с҄и і҆аковъ , не вѣ́роваше бо и҆мъ , гл҃аша же е҆мꙋ́ вс҄ѧ словеса̀ с҄и , ꙗ҆́же гл҃а и҆мъ і҆ѻ́сифъ , е҆ли́ко же рече и҆мъ · Ѹ҆ꙁрѣ́въ же ко́ла і҆а́ковъ ꙗ҆́же посла̀ і҆ѻсифъ , ꙗ҆ко въꙁдви́гнꙋти и҆̀ и҆ ѻ҆жѝ дх҃ъ і҆а́ковль ѿц҃а и҆хъ · И҆ рече і҆и҃ль велико ми е҆сть с҄е а҆ще е҆сть і҆ѻсифъ сн҃ъ мои живъ , шедъ да ви́ждꙋ е҆го до́ндеже не ѹ҆мрꙋ̀ ·
Глⷡ‍҇а , м҃ѕ · Въста́в же і҆ил҃ь , и҆ вс҄е е҆го прїиде къ кла́дѧꙁю клѧ́твеномꙋ , и҆ положѝ же́ртвꙋ б҃ꙋ ѿц҃а свое̑го і҆саа́ка · Речеⷤ‍ⷷ бг҃ъ къ і҆ил҃ю , въ видѣ́нїи в нощѝ гл҃ѧ . і҆а́кове і҆а́кове , се́й же рече чт҄о е҆сть , ѻ҆́н же реⷱ‍҇ · А́ꙁъ е҆смь бг҃ъ ѿц҃ъ твоиⷯ , не бо́исѧ и҆тѝ въ е҆гѷпетъ , въ ꙗ҆ꙁы́къ б҄о ве́лїи сътворю̀ т҆ѧ та́мо , и҆ а́ꙁъ и҆дꙋ̀ с тобо́ю въ е҆гѷпетъ , а҆́ꙁ же въꙁведꙋ т҄ѧ до кон̾ца̀ . і҆ѻ́сифъ воꙁложи́тъ рꙋцѣ своѝ на ѻ҆́чи твоѝ · Въста́в же і҆а́ковъ ѿ кла́дѧꙁѧ клѧ́твенаго , и҆ вꙁѧ́ша сн҃ве і҆ил҃ѧ ѿц҃а свое̑го и҆ стѧжа́нїе иⷯ и҆ же́ны и҆хъ на ко́ла , ꙗ҆́же посла̀ і҆ѻ́сиꚞ‍҇ въꙁдви́гнꙋти иⷯ , и҆ въꙁе́мше и҆мѣнїе своѐ , и҆ вс҄е притѧ́жанїе е҆же притѧжа́ша в ꙁемлѝ ханаа́ньстѣи · И҆ прїиде же і҆а́ковъ въ е҆гѷпетъ , и҆ вс҄е сѣмѧ е҆го с ни́мъ и҆ сн҃ве е҆го и҆ сн҃ве сн҃овъ е҆го с ниⷨ , и҆ дще́ри е҆го , и҆ дще́ри дще́рїи е҆го и҆ вс҄е сѣмѧ е҆го с ни́мъ въни́де въ е҆гѷпетъ · Си̑ и҆мена̀ сн҃въ і҆и҃левъ пришеⷣшихъ въ е҆гѷпетъ съ і҆а́ковомъ ѿц҃емъ и҆хъ . с҄и же сн҃ове е҆го · Пръвене́цъ і҆а́ковль рꙋви́мъ , сн҃ове же рꙋви́мли е҆но́хъ и҆ фа́люсъ , а҆сро́нъ , и҆ а҆хармїи , сн҃ове же симеѻ́ни , е҆мꙋ́илъ , и҆ а҆ми́нъ , и҆ а҆ѻ́дъ , и҆ а҆хи́нъ , и҆ саа́ръ , и҆ саѹ́лъ . сн҃ъ ханаа́нитѧны . сн҃ве же левги́ни , герсо́нъ , ка́ѳъ , и҆ мера́ри . Сн҃ове же і҆ѹ́дины , и҆ръ , и҆ а҆нъна́нъ , силоⷨ , и҆ фаре́съ , и҆ ꙁа́ра . ѹ҆мро́ша же и҆ръ и҆ а҆нъна́нъ в ꙁемлѝ ханаа̀ни · Бы́ша же сн҃ове фаре́сꙋ , і҆ а҆сро́нъ , и҆ е҆мꙋи́лъ · Сн҃ове же и҆саха́ри , ѳо́лѧ , и҆ фꙋа́ , и҆ а҆сꙋ́въ , ꙁамвраⷩ‍҇ · Сн҃ове же ꙁаѹ҆лони , сере́дъ , а҆лло́нъ , и҆ е҆иль , сїи сн҃ове лїи́ни ꙗ҆́же родѝ і҆а́ковꙋ въ междорѣчїи сѷрьстѣмъ , и҆ ди́нꙋ дще́рь е҆го . всѣхъ же дш҃ъ сн҃овъ и҆ дщерїи л҃г · Сн҃ове же га́лъ , сафо́нъ , и҆ а҆ннъги́съ , и҆ санънисъ ѳасованъ , а҆и̑дисъ и҆ а҆ди́съ , і҆ѻ҆ди́съ и҆ а҆реи́лисъ · Сїѝ же сн҃ове а҆си́ровы , е҆мна̀ , і҆ е҆сꙋѧ́ , и҆ е҆ѹ́ль , и҆ варїѧ̀ , и҆ са́рра сестра и҆хъ . сн҃ове же варїи́ни , хово́ръ , мелхїи́лъ · Сїѝ сн҃ове ꙁе́лфины , ꙗ҆́же далъ лава́нъ дще́ри свое́и лїи , е҆же родѝ і҆а́ковꙋ дш҃ъ , ѕ҃і · сн҃ове же рахи́лини жены̀ , і҆а́ковлѧ , і҆ѻ́сифъ и҆ вениа̑ми́нъ · Бы́ша же сн҃ове і҆ѻ́сифли , въ ꙁемлѝ е҆гѷпет̾стѣи , ꙗ҆́же роди е҆мꙋ а҆се́нѳа , дщѝ пентефрїина жръца̀ града слн҃чна , манасїю , и҆ е҆фрѣма · Бы́ша же сн҃ве манасїины ꙗ҆́же родѝ е҆мꙋ ꙁало́жница сѷра , махи́ръ , махи́ръ же родѝ галаа̑да , сн҃ове же е҆фрѣмли , брата манасїина , сꙋталамъ , и҆ таа́мъ сн҃ове же сꙋталаⷨли е҆де́мъ · Сн҃ове же венїа̑мини ва́ла и҆ хово́ръ , и҆ асфиⷧ‍҇ . Бы́ша же сн҃ове ва́ла , ги́ра , и҆ ноемаⷩ‍҇ и҆ нъхи́мъ , и҆ ро́съ , и҆ мамъфи́нъ , и҆ ѻ҆фими́мъ · Ги́ра же роди а҆ра́да · сїѝ же сн҃ове рахи́ли , ꙗ҆́же роди і҆а́ковꙋ всѣхъ дш҃ъ , и҃і · Сн҃ове же да́новы , а҆со́мъ , и҆ сн҃ове же неѳали́мли , и҆а̑силъ , го́нїи , и҆саха́ръ , и҆ сили́мъ , сн҃ове же ва́ллины , ю҆́же дасть лава́н̾ рахи́ли дще́ри своей , и҆ роди і҆а́ковꙋ всѣхъ дш҃ъ , ꙁ҃ · Всѣхъ дш҃ъ ꙗ҆́же прїидо́ша съ і҆а́ковомъ , въ е҆гѷпет̾ , ꙗ҆́же и҆ꙁыдо́ша и҆с чре́слъ е҆го , раꙁвѣ жеⷩ‍҇ . сн҃овъ і҆а́ковль , всⷯѣ дш҃ъ , ѯ҃ , и҆ ѕ҃ , сн҃ове же і҆ѻсифли е҆же быша е҆мꙋ въ ꙁемли́ е҆гѷпетъстѣи́  · И҆ всⷯѣ же дш҃ъ домꙋ і҆а́ковлѧ , ꙗ҆́же прїидо́ша с ни́мъ въ е҆гѷпетъ , о҃е · И҆ѹ҆дꙋ же посла́ша предъ собо́ю къ і҆ѻ́сифꙋ , срѣстї и҆̀ , ѹ҆ и҆ром̾ска града в ꙁемлѝ рацѣсїинѣ · Въпрѧ́гъ же і҆ѻсифъ колесницꙋ свою̀ , і҆ и҆ꙁы́де противꙋ і҆ил҃ѧ́ ѿц҃а свое̑го , к афиро́нꙋ градꙋ , покаꙁа́ же сѧ е҆мꙋ самъ . и҆ припадѐ на вы́ю е҆го , и҆ плака́сѧ много · Речеⷤ‍ⷷ і҆и҃ль къ і҆ѻ҆сифꙋ , да ѹ҆мрꙋ по семъ , е҆лмаже ви́дѣхъ лице твоѐ , е҆ще б҄о ты е҆си жи́въ · Рече же і҆ѻ́сифъ къ братїи свое́й шедъши повѣмъ фараѻ́нꙋ , и҆ рекꙋ е҆мꙋ братїа моа̀ , и҆ до́мъ ѿц҃а мое̑го , и҆же бѣша въ ꙁемлѝ ханаа́ни . прїидоша ко мн҄ѣ . сїи же сꙋть мꙋжи пастꙋсѝ , скотопита́телницы . ско́тъ же и҆ воло́ве и҆ вс҄е и҆хъ е҆же и҆мѣша привели сꙋть съ собо́ю · А҆́ще въꙁове́тъ в҄ы фараѻ́нъ , и҆ рече́тъ вамъ , чт҄о дѣло ва́ше е҆сть , рцѣте скотопита́телта́тел̾ницы е҆смы̀ , и҆ꙁдѣтъска рабѝ твоѝ и҆ досе́лѣ м҄ы , и҆ ѿц҃ы наши . да въсели́тесѧ въ ꙁе́млю гесе́млю въ а҆равїи , хꙋ́лно б҄о е҆гѷптѧномъ е҆сть , пастꙋхъ всѧкъ ѻ҆́вчїи ·
Глⷡ‍҇а , м҃ꙁ · Прише́дъ же і҆ѻ́сифъ , повѣда фараѻ́нꙋ , и҆ рече . ѿц҃ъ мои и҆ братїа моа̀ и҆ ско́ти и҆ воло́ве и҆ вс҄е и҆хъ прїидо́ша и҆ꙁъ ꙁемлѧ̀ ханаа́нѧ , и҆ с҄е сꙋть в̾ ꙁемлѝ гесе́мли . ѿ братїа же своеѧ̀ поѧ̀ , е҃ , мꙋжїи , поста́ви преⷣ фараѻ́ноⷨ · И҆ рече фараѻ́нъ къ бра́тїи і҆ѻ́сифли , чт҄о дѣло ва́ше , сїи҆̀ же рѣша фараѻ́нꙋ , пастꙋсѝ ѻ҆вчїи рабѝ твоѝ е҆смы , м҄ы , и҆ ѿц҃ы на́ши , ѿ дѣтъска и҆ досе́лѣ · Реко́ша же фараѻ́нꙋ , ѻ҆бита́ти въ ꙁемлю прїидохомъ нѣсть б҄о па́ствы скотꙋ ра́бъ твои̑хъ , съѻ҆долѣ б҄о глаⷣ на ꙁемлѝ ханаа́ни , нн҃ѣ ѹ҆бо да въселѧⷮсѧ раби твоѝ , в ꙁе́млю гесе́млю . речеⷤ‍ⷷ фараѻ́нъ і҆ѻ́сифꙋ гл҃ѧ ѿц҃ъ твои и҆ братїа твоа̀ прїидо́ша к тебѣ . се же ꙁемлѧ е҆гѷпет̾скаѧ преⷣ тобо́ю е҆сть . на до́брѣи же ꙁемлѝ ѿц҃а твое̑го и҆ бра́тїю ѹ҆селѝ , и҆ да живꙋть въ ꙁемли гесе́мли · А҆́ще ли вѣ́си ꙗ҆́ко сꙋть мꙋжи в нихъ си́лнїи , т҄о постави ѧ҆̀ старѣишины ското́мъ мои̑мъ · И҆ прїидо́ша въ е҆гѷпетъ къ і҆ѻ́сифꙋ і҆а́ковъ и҆ сн҃ове е҆го , и҆ слы́ша фараѻ́нъ цр҃ь е҆гѷпетъскыи  · Въведе же і҆ѻ́сифъ і҆акова ѿц҃а свое̑го , и҆ поста́ви е҆го предъ фараѻ́номъ , и҆ блⷵви і҆а́ковъ фараѻ́на рече же фараѻ́нъ къ і҆аковꙋ , коли́ко лѣтъ дн҃и житїа твое̑го . рече́ же і҆аковъ фараѻ́нꙋ , дн҃їи лѣтъ житїѧ̀ мое̑го́ ꙗ҆же ѻ҆бита́хъ , р҃л , лѣтъ , ма́ли и҆ ꙁли быша дн҃їе лѣтъ житїѧ̀ мое̑го , не постиго́ша б҄о дн҃їе лѣт̾ житїа ѿц҃ъ мои̑хъ , ꙗ҆́же дн҃їи ѻ҆бита́ша · И҆ блⷵви і҆а́ковъ фараѻ́на , и҆ ѿиде ѿ него вонъ · ̑И҆ ѹ҆селѝ і҆ѻ́сифъ ѿц҃а и҆ бра́тїю свою̀ , и҆ дасть иⷨ ѻ҆бдръшанїе в ꙁемлѝ е҆гѷпеⷮстѣи , на до́брѣи ꙁемлѝ , и҆ в ꙁемлѝ рамесїи́нѣ . ꙗ҆коже повелѣ фараѻ́нъ · И҆ дѣлѧ́ше і҆ѻ́сифъ пшени́цꙋ ѿц҃ꙋ свое̑мꙋ и҆ бра́тїи свое́й и҆ всемꙋ̀ до́мꙋ ѿц҃а свое̑го кое̑мꙋждо по числꙋ ли́цъ · Пшени́ца же не бѧше въ все́и ꙁемлѝ , съѻ҆долѣва́ше б҄о глаⷣ на ꙁемлѝ , скончева́ше бо сѧ ꙁемлѧ̀ е҆гѷпетъскаѧ , и҆ ꙁемлѧ̀ ханаа́нѧ ѿ гла́да · Събра же і҆ѻ́сифъ вс҄е сребро̀ , е҆же ѻ҆брѣте в ꙁемлѝ е҆гѷпетъстѣ , и҆ в ꙁемлѝ ханаа́ни , ꙁа пшени́цꙋ е҆же кꙋпова́хꙋ и҆ цѣнѧ́ше и҆мъ · И҆ внесѐ і҆ѻ́сифъ вс҄е сребро̀ въ до́мъ фараѻ́новъ , и҆ сконча́сѧ вс҄е сребро̀ ѿ ꙁемлѧ̀ е҆гѷпеⷮскїа и҆ ханаа́ньскїа · Прїидо́ша же вс҄и е҆гѷптѧне , къ і҆ѻ́сифꙋ гл҃юще , да́ждъ намъ хлѣбъ , въскꙋю м҄ы ѹ҆мираемъ преⷣ тобою , сконча́ бо сѧ сребро̀ на́ше · Рече же иⷨ і҆ѻ́сифъ , приженѣте ско́тъ свои , да даⷨ вамъ ꙁа ско́тъ вашъ хлѣбъ , а҆́ще сѧ сконча́ло сребро̀ . пригна́шаⷤ‍ⷷ скотъ къ і҆ѻ́сифꙋ , и҆ дасть иⷨ і҆ѻ́сиꚞ‍҇ хлѣбы ꙁа кони́ и҆ ꙁа ѻ҆вца̀ , и҆ ꙁа говѧ́да , и҆ ꙁа ѻ҆слы . и҆ прекорми ѧ҆̀ хлѣбы ꙁа скотъ и҆хъ в томъ лѣтѣ · И҆ꙁы́де же т҄о лѣто , пришеⷣши же въ второ́е лѣто реко́ша е҆мꙋ , е҆да̀ поги́бнеⷨ ѿ гдⷵна нашего , е҆гда̀ б҄о скончи́шасѧ сребро̀ і҆ и҆мѣнїе и҆ скотъ к тебѣ гдⷵне . и҆ нѣсть ѻ҆стало намъ предъ тобо́ю гдⷵне нашъ , н҄о то́чїю тѣло и҆ ꙁемлѧ̀ наша , да ѹ҆́мремъ предъ тобо́ю , и҆ ꙁемлѧ̀ ѻ҆пꙋстѣ́етъ , кꙋпѝ наⷵ , и҆ ꙁе́млю нашꙋ хлѣбы , и҆ да бꙋ́демъ м҄ы и҆ ꙁемлѧ̀ наша рабоⷮна фараѻ́нꙋ , даждь намъ сѣмѧ , да въсѣ́емъ и҆ жи́ви бꙋдемъ , да не ѹ҆мремъ и҆ ꙁемлѧ̀ не ѻ҆пꙋстѣ́етъ · И҆ кꙋпѝ вс҄ю ꙁе́млю е҆гѷпеⷮскꙋю і҆ѻ́сифъ фараѻ́нꙋ , и҆ поѿдава́ше е҆гѷптѧне вс҄ю ꙁе́млю фараѻ́нꙋ , съѻ҆долѣ бо и҆мъ гла́дъ , и҆ бысть ꙁемлѧ̀ фараѻ҆нꙋ · И҆ люди поработи е҆мꙋ в рабы , ѿ кра́ѧ предѣлъ е҆гѷпетъскъ до кра́ѧ е҆ѧ , раꙁвѣ ꙁемлѧ̀ жре́чески  , тоѧ̀ б҄о не кꙋпѝ і҆ѻ́сиꚞ‍҇ да́нь бо дасть жръцемъ фараѻ́нъ . и҆ ꙗ҆́дѧхꙋ дань ю҆же дасть и҆мъ фараѻⷩ‍҇ сего̀ ради не ѿдаша ꙁемлѧ̀ своеѧ · Рече же і҆ѻ́сифъ всѣмъ е҆гѷптѣном̾ се кꙋпи́хъ васъ и҆ вс҄ю ꙁе́млю вашꙋ фараѻ́нꙋ днⷵь . въꙁмѣте сѣмена и҆ сѣ́ите на ни́вахъ , а҆ и҆же бꙋдꙋтъ жи́та по нихъ , да да́сте пѧ́тꙋю часть фараѻ́нꙋ , четыре части бꙋдꙋтъ вамъ , сѣмена ни́вамъ , и҆ на препита́нїе вамъ , и҆ всѣмъ домо́мъ вашимъ , и҆ реко́ша ѻ҆живи́лъ ны е҆си ѻ҆брѣто́хоⷨ бл҃года́ть преⷣ тобо́ю , господиномъ нашимъ , да бꙋ́демъ рабѝ фараѻ́ни · И҆ ѹ҆ста́вї имъ ꙁа́повѣдь і҆ѻ́сифъ , до днешнѧго дн҃е на ꙁемлѝ е҆гѷпеⷮстѣи , пѧтꙋю ча́сть давати фараѻ́нꙋ , кромѣ ꙁемлѧ̀ жре́ческы  , та̀ б҄о то́чїю не бѧ́ше фараѻ́нѧ · Всели́ же сѧ і҆и҃ль в ꙁемлѝ е҆гѷпеⷮстѣи , на ꙁемлѝ гесе́мли , и҆ прїа́ша ю҆̀ и҆ расплоди́шасѧ и҆ ѹ҆множишасѧ на не́и ѕѣло̀ , живе́ же і҆а́ковъ в ꙁемлѝ е҆гѷпетъстѣи , ꙁ҃і , лѣтъ · Бысть же дн҃їи і҆а́ковлиⷯ лѣтъ жи́ꙁни е҆го . р҃м҃ и҆ ꙁ҃ · И҆ приспѣша же дн҃їе і҆ил҃ѧ ѹ҆мрѣти . и҆ приꙁва̀ і҆ѻ́сифа сн҃а свое̑го , и҆ рече е҆мꙋ . а҆́ще е҆смь ѻ҆брѣлъ блгⷣть преⷣ тобо́ю положи рꙋкꙋ твою поⷣ стегно моѐ , да сътвори́ши со мно́ю млⷵть , і҆ и́стиннꙋ , да не погребе́ши менѐ въ е҆гѷптѣ . но̑ положи́ши м҄ѧ съ ѿц҃ы мои́ми , і҆ и҆ꙁнесе́ши м҄ѧ и҆ꙁ̾ е҆гѷпта и҆ погребе́ши м҄ѧ въ гро́бⷯѣ и҆хъ . Се́й же речѐ сътворю̀ по словесѝ твое̑мꙋ . рече же е҆мꙋ , клени́ ми сѧ , и҆ клѧ́тсѧ е҆мꙋ , и҆ поклони́сѧ і҆и҃ль коне́цъ жеꙁла е҆го ·
Глⷡ‍҇а , м҃и · Бысть же по гл҃ѣ се́мъ , повѣдаша і҆ѻ́сифꙋ , ꙗ҆́ко ѿцъ т҄и и҆ꙁнемога́ет̾ . и҆ поиⷨ же ѻ҆́б҄а сн҃а своа̀ манасїю і҆ е҆фрема . и҆ прїиде же къ і҆а́ковꙋ · Повѣ́даша же і҆а́ковꙋ гл҃юще , с҄е сн҃ъ твои і҆ѻ́сифъ прїиде к тебѣ , и҆ ѹ҆крѣпи́всѧ і҆ил҃ь и҆ сѣде на ѻ҆дрѣ · Реⷱ‍҇ же і҆а́ковъ і҆ѻ́сифꙋ . б҃ъ мои ꙗ҆́ви́сѧ мн҄ѣ в лю́ꙁѣ въ ꙁемлѝ ханаа́ни , благослови́ же м҄ѧ и҆ рече ми . с҄е а́ꙁъ въꙁращꙋ т҄ѧ и҆ ѹ҆мно́жꙋ и҆ сътворю т҄ѧ въ собо́ръ ꙗ҆́ꙁы́комъ . и҆ да́мъ ти ꙁемлю̀ сїю , и҆ сѣмени твое̑мꙋ по тебѣ , въ прїа́тїе вѣ́чное · Нн҃ѣ ѹ҆бо ѻ҆б҄а сн҃а твоа , ꙗ҆́же быста въ ꙁемли е҆гѷпетъстѣи , прѣжде прише́ствїа мое̑го въ е҆гѷпетъ к тебѣ · Моѧ̀ е҆ста̀ е҆фрѣмъи̑ манасїѧ , а҆ки рꙋви́мъ и҆ симеѻ́нъ , бꙋ́дета м҄и · Сн҃ы же а҆ще роди́ши посемъ бꙋ́дꙋтъ ти въ и҆́мѧ братїа твое̑ѧ , и҆ проꙁовꙋтсѧ къ прича́щенїю ѻ҆нⷯѣ · А҆́ꙁъ б҄о е҆да̀ и҆дѧⷯ ѿ междорѣчїа сѷрьска , ѹмре рахи́ль мт҃и твоѧ̀ , въ ꙁемлѝ ханаа́ни блиꙁъ сꙋщꙋ ми и҆подро́ма , хавра́ѳа , ꙁемлѧ̀ е҆гда вхожда́хъ до ефра́ѳы , и҆ погребохъ ю҆̀ на пꙋти и҆подрома , и҆ то е҆сть вифлеѻ́мъ · Ви́дѣв же і҆ил҃ь сн҃а і҆ѻ́сифлѧ и҆ рече , чт҄о е҆ста сїѧ тебѣ . рече же і҆ѻ҆сифъ ѿц҃ꙋ свое̑мꙋ сн҃а ми е҆ста̀ , ꙗ҆́же дасть ми б҃ъ ꙁд̑ѣ · Рече же і҆а́ковъ приведи ми ѧ҆̀ и҆ блⷵвлю и҆хъ , ѻ҆́чи же і҆ил҃ю неви́дѣста ѿ ста́рости , и҆ не можа́ше глѧда́ти . приведе же ѧ҆̀ к немꙋ и҆ лобꙁа и҆̀ , и҆ прїѧⷮ ѧ҆̀ , и҆ рече і҆ил҃ь , къ і҆ѻ́сифꙋ с҄е лице твое ви́дѣхъ , и҆ покаꙁа ми б҃ъ и҆ сѣмѧ твое · ѿведе́ же і҆ѻ́сифъ ѿ колѣ́нꙋ е҆го , и҆ поклони́сѧ е҆мꙋ ни́ць до ꙁемлѧ̀ · Пои́м̾ же і҆ѻ́сифъ ѻ҆б҄а сн҃а своѧ е҆фрѣма въ десни́цꙋ прѧмо леви́цы і҆ил҃ѧ . манасїю же в лѣвꙋю прѧмо десни́цы і҆ил҃вы и҆ приведе ѧ҆̀ к немꙋ · Просте́ръ же і҆а́ковъ десни́цꙋ и҆ воꙁложѝ на главꙋ̀ е҆фрѣмлю , се́й же бѣше мнїи , а҆ лѣвицꙋ на главꙋ манасїинꙋ премѣни́в̾ рꙋцѣ , и҆ блⷵвї ѧ҆̀ и҆ рече . б҃ъ е҆мꙋже ѹ҆годи́ша ѿц҃ы моѝ . преⷣ нимъ а҆врааⷨ , і҆саа́къ б҃ъ и҆же мѧ кормѝ и҆ꙁ млада и҆ до дн҃ешнѧго дн҃е , и҆ а́гг҃лъ и҆же мѧ и҆ꙁбавлѧ́етъ ѿ всего ꙁл҄а , блⷵви дѣтища сїѧ · И҆ да проꙁоветсѧ и́мѧ мое , і҆ и́мѧ ѿц҃ъ мои̑хъ . а҆враа́ма , і҆саа́ка , да сѧ ѹ҆мно́житъ въ мно́жество вели́ко на ꙁемлѝ · Ви́дѣв же і҆ѻ́сифъ ꙗ҆́ко въꙁложѝ ѿц҃ъ е҆го десни́цꙋ свою на главꙋ̀ е҆фрѣмлю , и҆ тѧ́жко е҆мꙋ бысть , и҆ прїа́тъ і҆ѻ́сифъ рꙋкꙋ ѿц҃а свое̑го ѿѧ́ти ѿ главы̀ е҆фрѣмлѧ на главꙋ̀ манасїи́нꙋ . И҆ рече і҆ѻ́сифъ ѿц҃ꙋ свое̑мꙋ , не та́ко ѿч҃е , се б҄о еⷵ пр́ъвенецъ , въꙁложѝ рꙋкꙋ деснꙋ́ю на главꙋ е҆го и҆ не хотѧ́ше · И҆ рече вⷨѣ чадо вѣмъ , и҆ то́й бꙋдетъ в лю́дъ и҆ то́й въꙁнесе́тсѧ , н҄о братъ е҆го мнїи бꙋдетъ бо́лїи е҆го , и҆ сѣмѧ е҆го бꙋдетъ въ мно́жество ꙗ҆́ꙁы́комъ , и҆ блⷵвї ѧ҆̀ в томъ дн҃и гл҃ѧ , въ васъ блⷵвитсѧ і҆ил҃ь гл҃ѧ сътвори т҄ѧ б҃ъ ꙗ҆́ко е҆фрѣма и҆ манасїю , и҆ поста́ви е҆фрѣма выше манасїи · Реⷱ‍҇ же і҆ил҃ь і҆ѻсифꙋ . а҆́ꙁъ ѹ҆мира́ю . бꙋди же б҃ъ с вами , и҆ въꙁврати́т̾ в҄ы ѿ ꙁемлѧ сеѧ̀ , на́ ꙁемлю ѿц҃ъ ва́шиⷯ , аꙁъ же даю т҄и сикемъ и҆ꙁбранъ и҆ꙁлиха братїа твоеѧ ю҆же вꙁѧⷯ и҆ꙁ рꙋки аморїискы , мечемъ свои̑мъ  ·
Глⷡ‍҇а , м҃ѳ · Приꙁва же і҆а́ковъ сн҃ы своѧ̀ , и҆ реⷱ‍҇ иⷨ събери́тесѧ да повѣм̾ вамъ чемꙋ быти въ васъ в послѣднѣѧ дн҃и , съвокꙋпи́тесѧ и҆ послꙋш́аите менѐ , сн҃ове і҆а́ковли , послꙋ ш́аите ѿц҃а вашего · Рꙋвиⷨ первене́цъ мои , т҄ы крѣпость моа̀ и҆ ꙁача́ло чаⷣ моиⷯ поро́къ бысть , и҆ поро́къ лютъ и҆ ѹ҆кори́въ и҆ а҆ки вода расплыне́шисѧ . вꙁы́де бо на ло́же ѿц҃а свое̑го , тогда̀ ѻ҆сквернави постелю , и҆дѣже въниде , симеѻ́нъ и҆ левгїи братїа скон̾ча́ста ѻ҆бидꙋ во́лею своею̀ . не прїиди дш҃е моа въ съвѣтъ и҆хъ , и҆ въ ѹ҆стаⷡ‍҇ и҆хъ , да не прелепи́тсѧ внꙋтренѣа моѧ̀ , ꙗ҆́ко гнѣвомъ и҆ꙁбиста чл҃кы и҆ по́мысломъ свои̑мъ прерѣ́ꙁаста жилы воло́вы . проклѧ́та лю́тость иⷯ ꙗ҆́ко лю́та быста , и҆ гнѣвъ и҆хъ , ꙗ҆́ко поро́къ раꙁдѣлю̀ и҆хъ въ і҆а́ковѣ , и҆ раꙁъсѣ́ю и҆хъ въ і҆ил҃и · И҆у̑до тебе похвали́ша братїа тво́а рꙋцѣ твоѝ на плещꙋ̀ врагъ твои̑хъ , покло́нѧⷮ ти сѧ сн҃ове ѿц҃а твое̑го . сн҃ъ і҆ѹ҆да ски́менъ , ѿ лѣторасли сн҃е мои въꙁы́де , въꙁле́гъ и҆ поспа̀ ꙗ҆́ко левъ и҆ ꙗ҆ко ски́менъ , кт҄о въꙁбꙋ́дит̾ и҆̀ · И҆ не скончаеⷮсѧ кн҃ꙁь ѿ і҆ѹ҆ды ни старѣ́ишина ѿ чре́слъ е҆го . дондеже прїидеⷮ намѣне́нїе е҆мꙋ , и҆ то́и чаа́нїе ꙗ҆́ꙁы́комъ привѧꙁа́ѧ къ виногра́дꙋ ѻ҆слѧ̀ свое , и҆ ви́нничїю ѻ҆сли́чищъ свои , и҆спере́тъ риꙁы своѧ вино́мъ , и҆ во крови гро́ꙁновѣ ѻ҆де́ждꙋ свою , ве́селы ѻ҆́чи е҆мꙋ ѿ вина̀ , и҆ бѣлы ꙁꙋбы е҆го паче мле́ка · Ꙁавꙋлоⷩ‍҇ на бре́гꙋ морѧ да сѧ всели́тъ и҆ на приста́нищи корабле́и , и҆ продолжи́тсѧ до сидо́на · И҆саха́р же доброе помы́сли , почива́ѧ посредѣ предѣлъ . и҆ ви́дѣвъ поко́и ꙗ҆́ко до́бръ и҆ ꙁе́млю ꙗ҆ко бл҃гꙋ , преклонѝ рамѣ своѝ на дѣ́ло и҆ бысть , мⷤꙋ стѧжа́тель · да́нъ да сꙋ́дитъ людемъ свои̑мъ ꙗ҆́ко е҆ді́но е҆сть племѧ въ і҆ил҃и , и҆ да бꙋ́детъ данъ ꙁмїѧ̀ на распꙋтїи сѣдѧ̀ на пꙋтѝ и хаплѧ́а пѧтꙋ ко́ньскꙋ , и҆ спаде́тсѧ ко́нниⷦ‍҇ въспѧть сп҃сенїѧ жды́и гдⷵнѧ . га́дъ вкꙋсомъ и҆скꙋ́ситъ  , тоже и҆скꙋси́ти и҆ ꙁа пѧ́ти · А҆си́ръ бл҃гъ е҆го хлⷠ‍҇ѣ се́й б҄о да́сть пищꙋ кн҃ꙁеⷨ · Неѳталиⷨ ꙗ҆́ко лѣторасль пꙋщеⷩ‍҇ придаѧ̀ растꙋщ́и добротꙋ садо́вныа вѣтвѣ · И҆ѻ́сифъ сн҃ъ во́ꙁрасли сн҃ъ въꙁрасли ꙁави́стныи , сн҃ъ мо́и ю҆нѣ́ишїи , и҆ ко мнѣ сѧ воꙁвратѝ до него́же ꙁавѣща́юще ѻ҆болгахꙋть и҆̀ , и҆ спротивлѧ́хꙋсѧ е҆мꙋ госпо́дїе ѹ҆мѣтель стрѣлѧнїа , и҆ сътро́шасѧ ѻ҆долѣ́нїемъ лꙋ́ки иⷯ , и҆ расла́биша жилы мы́шца и҆хъ . рꙋко́ю си́лнаго і҆а́ковлѧ ѿтꙋдꙋ ѹ҆крѣпѝ тѧ̀ і҆и̑л҃ь ѿ бг҃а ѿц҃а твое̑го . и҆ помо́жеⷮ ти бг҃ъ мой , и҆ блⷵвиⷮ тѧ блⷵвенїе̑мъ нбнⷵымъ съвы́ше . и҆ блⷵве́нїе ꙁемно́е и҆мꙋще вс҄и блⷵвенїѧ ра́ди соⷵцꙋ и҆ ѹ҆тро́бы . блⷵве́нїе ѿц҃а твое̑го , и҆ мт҃ре твое́ѧ , преспѣ́въ блⷵвенїѧ̀ го́ръ пребыва́ющиⷯ . и҆ въ блⷵве́нїѝ хол̾мо́въ вѣ́чныхъ е҆же бꙋ́дꙋтъ на гла́вѣ і҆ѻ́сифовѣ , и҆ на версе е҆го ꙗ҆́же бысть старїѝ братїѧ̀ . Веньꙗ̑ми́нъ , во́лкъ , восхища́ѧ ꙁаѹ҆тра , ꙗ҆́ды́и е҆ще и҆ на́ вечеръ сокры́е̑тъ пищꙋ · Вс҄и сн҃ове с҄и і҆а́ковли , в҃і , с҄е гл҃а и҆мъ ѿц҃ъ и҆хъ , и҆ блⷵвѧ́ а кое̑гождо и҆хъ по блⷵвенїю свое̑мꙋ блⷵвенїа и҆ рече и҆мъ · А҆́ꙁъ прилага́юсѧ къ лю́демъ свои̑мъ , погребѣте м҄ѧ съ ѿц҃ы мои́ми въ пеще́рѣ , ꙗ҆́же е҆сть в селѣ е҆фро́новѣ , хетѳеа́нина въ пещерѣ сꙋгꙋ́бѣи прѧмо мам̾врїи въ ꙁемлѝ ханаа́ни , ю҆же прикꙋпѝ а҆врааⷨ пеще́рꙋ , ѹ҆ е҆фро́на хетѳе́анина на сътворе́нїе гробо́мъ , та́мо погребо́ша а҆враа́ма , и҆ са́ррꙋ женꙋ̀ е҆го . та́мо погребо́ша і҆ и҆саа́ка . и҆ реве́кꙋ женꙋ̀ еⷢ‍҇ и҆ лїю̀ та́може погребо́ша , въ прикꙋпле́нїемъ села̀ и҆ пеще́ры ꙗ҆́же е҆сть въ не́мъ , ѹ҆ сн҃овъ хетѳе́ѻ҆вѣхъ , и҆ ѹ҆молча̀ і҆а́ковъ ꙁаповѣ́даѧ сн҃омъ свои̑мъ , и҆ въꙁложѝ і҆а́ковъ но́ѕѣ на ѻ҆дрѣ и҆ ѹ҆́мре , и҆ приложисѧ къ лю́демъ свои̑мъ ·
Глⷡ‍҇а , н҃ · И припадѐ і҆ѻ́сифъ на лицѐ ѿц҃а свое̑го , и҆ пла́касѧ го́рко по немъ , и҆ лобыꙁа̀ е҆го и҆ повелѣ і҆ѻ́сифъ рабо́мъ свои̑мъ и҆же погрѣба́хꙋ , погрестѝ ѿц҃а свое̑го . погребо́ша же погреба́тели і҆и̑л҃ѧ и҆ сконча́сѧ е҆мꙋ , м҃ , дн҃їи . та́ко бо ѹ҆чита́ютсѧ дн҃и погреба́лныѧ . и҆ пла́кахꙋсѧ по не́мъ е҆гѷптѧне , ѻ҃ дн҃їи · Ꙗ҆́коже минꙋш́а дн҃и пла́чꙋ , рече же і҆ѻ́сифъ къ велмо́жамъ фараѻ́новѣмъ гл҃ѧ , а҆́ще е҆смь ѻ҆брѣлъ блгⷣть пред ва́ми гл҃ите въ ѹ́ши фараѻ́нꙋ гл҃юще , ѿц҃ъ мой ꙁаклѧ̀ м҄ѧ гл҃ѧ прежде нежели ѹ́мре , въ гро́бѣ и҆же и҆скопа̀ себѣ . въ ꙁемлѝ ханаа́ни , та́мо м҄ѧ погребѝ . нн҃ѣ ѹ́бо шеⷣ да погребꙋ̀ ѿц҃а мое̑го , и҆ пакы же сѧ ѻ҆бращꙋ̀ И҆ реко́ша фараѻ́нꙋ по словесѝ і҆ѻ́сифовѣ , и҆ рече фараѻ́нъ къ і҆ѻсифꙋ и҆дѝ и҆ погребѝ ѿц҃а свое̑го ꙗ҆́коже ꙁаклѧ̀ т҄ѧ · И҆ и́де і҆ѻ́сифъ погребъстѝ ѿц҃а свое̑го . і҆ и҆до́ша с нимъ вс҄ѧ слꙋги фараѻ́ни и҆ старѣ́ишины до́мꙋ е҆го и҆ вс҄и ста́рцы ꙁемлѧ̀ е҆гѷпетъскїѧ и҆ ве́сь до́мъ і҆ѻ́сифовъ , и҆ бра́тїа е҆го и҆ ве́сь домъ ѿц҃а е҆го . и҆ сердобо́лѧ е҆го ско́т же весь волы̀ и҆ ѻ́вца ѻ҆ста̀ в ꙁемлѝ гесе́мли , и҆до́ша же с нимъ колесни́ца и҆ ко́нницы , и҆ бысть по́лкъ вели́къ ѕѣло · И҆ прїидо́ша на гꙋмно̀ а҆та́дово е҆же еⷵ ѻ҆бо́нꙋ странꙋ рѣки і҆ѻ҆рда́на , и҆ пла́кашасѧ тамо по нем̾ плаче́мъ вели́кимъ ѕѣло , и҆ плака́хꙋ по ѿц҃ы е҆го , ꙁ҃ дн҃їи · И҆ видѣша насе́лницы ꙁемлѧ̀ ханаа́нѧ , пла́чь на гꙋмн҄ѣ а҆та́довѣ , и҆ рѣш́а пла́чь великъ е҆сть е҆гѷптѧномъ , сего̀ раⷣ‍ꙵ проꙁва́ша и҆́мѧ мѣстꙋ томꙋ пла́чь е҆гѷпет̾скъ ꙗ҆́же е҆сть ѻ҆б о́нꙋ странꙋ̀ і҆ѻ҆рда́на · И҆ сътвори́ша е҆мꙋ сн҃ове е҆го та́ко ꙗ҆́коже ꙁаповѣда̀ и҆мъ  . и҆ вꙁѧ́ша е҆го до ꙁемлѝ ханаа́ни , и҆ погребо́ша и҆̀ въ пеще́рѣ сꙋгꙋ́бѣи , е҆же прикꙋпѝ а҆враа́мъ , на сътворе́нїе гробо́мъ , пеще́рꙋ ѹ҆ ефро́на хетѳе́а̑нина , прѧмо мамврїи · И҆ въꙁврати́сѧ і҆ѻ́сифъ въ е҆гѷпетъ самъ и҆ бра́тїа е҆го і҆ и҆же бѣша шлѝ погрестѝ ѿц҃а е҆го . видѣ́вше же бра́тїа і҆ѻ́сифовы ꙗ҆́ко ѹ҆́мре ѿц҃ъ и҆хъ , и҆ рѣша е҆да̀ како въспомѧнетъ ꙁлобꙋ нашꙋ і҆ѻ́сифъ . и҆ ѿмще́нїе ѿмсти́тъ наⷨ вс҄е ꙁло̀ е҆же сътвори́хомъ е҆мꙋ · И҆ прїидо́ша къ і҆ѻ́сифꙋ гл҃юще , ѿц҃ъ твой ꙁаклѧ̀ т҄ѧ пре́жде ѹ҆мрътвїа е҆го гл҃ѧ · Та́ко рците і҆ѻ́сифꙋ простѝ непра́вости грѣха̀ и҆хъ , ꙗ҆́ко ꙁл҄о сътвори́ша тебѣ , и҆ нн҃ѣ ѻ҆ста́ви кривинꙋ̀ ра́бъ б҃а ѿц҃а твое̑го · И҆ пропла́касѧ і҆ѻ́сифъ е҆гда гл҃ахꙋ с҄и к немꙋ̀ , и҆ реко́ша с҄е е҆смы твоѝ рабѝ , рече же к ни́мъ і҆ѻ́сифъ , не бо́итесѧ бж҃їи б҄о е҆смь а҆́ꙁъ , в҄ы съвѣща́сте на́ мѧ ѕла́ѧ . а҆ б҃ъ претворѝ мн҄ѣ на до́браѧ да бꙋдетъ а҆ки днесь , да сѧ преко́рмлѧтъ лю́дїе мно́ѕи , рече же и҆мъ не бо́итесѧ а҆ꙁъ прекор̾млю̀ в҄ы и҆ до́мы ваша , и҆ ѹ҆тѣши ѧ҆̀ , гл҃ѧ иⷨ при́сръдно , и҆ ѹ҆сели́сѧ і҆ѻ́сифъ въ е҆гѷпетъ самъ и҆ братїа е҆го , и҆ вс҄е и҆мѣнїе ѿц҃а его · Живе же і҆ѻ́сифъ лѣтъ , р҃і , и҆ видѣ і҆ѻ́сифъ , е҆фрѣмлѧ дѣти , до тре́тїаго ро́да , и҆ сн҃ове махи́ровы , сн҃а манасїи̑на , роди́шасѧ при бе́дрѣ і҆ѻ́сифовѣ · Рече ⷤ‍ⷷ і҆ѻ́сиꚞ‍҇ братїи свое́и , гл҃ѧ , а҆́ꙁъ ѹ҆мира́ю , посѣще́нїемъ же присѣтитъ васъ б҃ъ , і҆ и҆ꙁведеⷮ в҄ы ѿ ꙁемлѧ̀ сїа въ ꙁе́млю ю҆же ѻ҆бѣща ѿц҃емъ нашиⷨ , а҆враа́мꙋ . і҆саа́кꙋ , і҆а́ковꙋ · И҆ ꙁаклѧ̀ і҆ѻ́сифъ сн҃ы і҆л҃вы гл҃ѧ . посѣщенїемъ и҆мже посѣтитъ васъ б҃ъ , да и҆ꙁнесе́те кости моѧ ѿсю́дꙋ съ собо́ю , и҆ сконча́сѧ і҆ѻ́сифъ бы́въ лѣтъ , р҃і , и҆ погребо́ша и҆̀ в рацѣ е҆гѷпетъстѣи ·
Конецъ , а҃ , кни́гъ моѷсїѻ́выхъ . и҆ ма́ютъ в себѣ , Глⷡ‍҇а , н҃ ·
