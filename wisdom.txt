КНИ́ГА ПРЄМGРОСТЬ СОЛОМО́НА
Глⷡ‍҇а а҃ · Въꙁлюбите пра́вдꙋ сꙋдѧ́щеи ꙁе́млю . мꙋдръствꙋ́ите ѻ҆ г҃ѣ въ бл҃госты́ни , и҆ въ про́стости срⷣца въꙁы́щете е҆го . ꙗ҆́ко ѻ҆брѧ́щетсѧ не и҆скꙋша́ющимъ е҆го , ꙗ҆ви́т̾ же сѧ не невѣ́рꙋющимъ е҆мꙋ . стропти́ваѧ б҄о помышле́нїѧ ѿлꙋча́ютъ ѿ б҃а , и҆скꙋше́на же си́ла ѻ҆бличи́тъ беꙁꙋм̾ныхъ . ꙗ҆́ко въ ѕло̑ хꙋдожнꙋ дш҃ꙋ не внидетъ премꙋдрость , ни ѻ҆битаеⷮ в телеси пови́ннемъ грѣхоⷨ . ст҃ыи б҄о дх҃ъ накаꙁа́нїѧ ѿбѣжи́тъ л̾сти́ва , и҆ ѿи̑метсѧ ѿ помышле́нїи беꙁраꙁꙋмныхъ , и҆ ѻ҆бличиⷮсѧ ѿ находѧщаго беꙁако́нїѧ . чл҃колю́бенъ б҄о дх҃ъ премꙋдрости , и҆ не и҆ꙁвини́тъ проклѧ́того ѿ ѹ҆стенъ е҆го . ꙗ҆́ко внꙋтрьниⷯ е҆го свѣдѣтель е҆сть б҃ъ , и҆ срⷣцꙋ е҆го и҆ꙁыска́тель и҆́стиненъ , и҆ ꙗ҆ꙁы́ка слы́шатель . ꙗ҆́ко дх҃ъ гн҃ь и҆спо́лни вселе́ннꙋю , и҆ съдръжа́щаго вс҄ѧ ра́ꙁꙋма и҆́мать глⷵа · Сего ра́ди вѣща́вшаго беꙁако́ннаѧ не мо́жетъ ѹ҆таи̑ти , и҆ ни ми́мои̑детъ е҆го ѻ҆блича́ющїи сꙋдъ . въ раꙁволе́нїиⷯ б҄о нечести́выхъ и҆стѧꙁа́нїе бꙋдетъ , слове́съ же е҆го слы́шанїе къ г҃ꙋ прїидеⷮ , въ ѻ҆бличе́нїе беꙁако́нїи е҆го . ꙗ҆́ко ѹ҆хо рве́нїѧ слы́шитъ вс҄ѧ , и҆ го́рко ропта́нїе не кры́етсѧ . храни́тесѧ ѹ҆бо ѿ ропта́нїѧ неполе́ꙁна , и҆ ѿ ѻ҆болга́нїѧ щади́те ꙗ҆ꙁы́къ , ꙗ҆́ко вѣща́нїе та́ино т̾ще не и҆деⷮ . ѹ҆ста же лжꙋщихъ ѹ҆бива́етъ дш҃ю · Не вожделѣите смр҃ти въ блꙋже́нїи живота̀ ва́шего , не и҆ꙁвлека́ите поги́бели дѣ́лы рꙋ́къ ва́ших̾ · Ꙗ҆́ко б҃ъ смр҃ти не сътвори , ни весели́тсѧ ѻ҆ поги́бели живыхъ . съꙁда б҄о въ е҆же бы́ти вс҄ѧ . и҆ сп҃сены наро́ды ми́рꙋ . ни бо е҆сть в ни́хъ врачева́нїа и҆стребле́нїю , ниже а҆́дꙋ црⷵтвїе на ꙁемлѝ . пра́вда б҄о беꙁ̾смр҃тна еⷵ , непра́вда же смр҃ти снабдѣ́нїе . нечести́вїи же рꙋка́ма и҆ словесы приꙁва́ша ю҆̀ , дрꙋги́ню въмѣни́ша ю҆̀ . себѣ бы́ти попоⷧ‍҇ꙁнꙋшасѧ , и҆ сꙋпрꙋꙁ̾ство положи́ша к неи , ꙗ҆́ко досто́ини сꙋть ѻ҆́ноѧ ча́сти бы́ти ·
Глⷡ‍҇а , в҃ · Реко́ша б҄о в себѣ помышлѧ́ющїи непра́веⷣне . маⷧ‍҇ е҆сть и҆ с нꙋждею живо́тъ на́шъ , и҆ нѣ́сть и҆сцѣле́нїѧ в концы чл҃честѣ , и҆ нѣ́сть поꙁнан̾ раꙁдрѣше́ныи ѿ а҆́да . ꙗ҆ко ни ѿ чегоже рожⷣе́ны е҆смы , и҆ по сихъ бꙋ́демъ ꙗ҆́ко не бы́хомъ . ꙗ҆́ко ды́мъ дыха́нїе въ но́ꙁдрехъ на́шиⷯ , и҆ сло́во ꙗ҆́ко и҆́скра въ воꙁдвигне́нїе срⷣца на́шего . е҆иже ѹ҆га́сши пе́пелъ бꙋ́деⷮ тѣ́ло на́ше , и҆ дх҃ъ раꙁлїетсѧ ꙗ҆́ко мѧ́кокъ воꙁдⷯꙋ · И҆ и҆мѧ на́ше въ ꙁабве́нїе прїе́млетсѧ во вре́мѧ , и҆ никто́же помѧне́тъ дѣ́лъ на́шиⷯⷯ · И҆ пре́идеⷮ живоⷮ на́шъ ꙗ҆́ко стопы ѻ҆́блака , и҆ ꙗ҆́ко м̾гла раꙁⷣрѣшиⷮсѧ и҆же погоне́на еⷵ ѿ лꙋчъ слн҃чныⷯ и҆ теплотою е҆го ѻ҆тѧгчи́вшисѧ · Вре́мѧ на́ше е҆сть ꙗ҆́ко стѣнь прохода , и҆ нѣ́сть ѻ҆браще́нїѧ конца на́шего . ꙗ҆́ко ꙁапеча́танъ е҆сть и҆ никт҄о ѻ҆брати́тсѧ · прїидѣте ѹ҆бо и҆ поживеⷨ въ сꙋщиⷯ бл҃гиⷯ , ѹ҆бл҃жимсѧ ꙁда́нїем̾ ꙗ҆́ко ю҆́ность ско́ре . вина дража́ишаго и҆ ми́ра во́ина и҆сполъниⷨсѧ , и҆ да не про́идеⷮ дасъ цвⷮѣ вре́мени . вінчаеⷨ насъ ро́жами преже неже ѹ҆вѧнⷮꙋ , н҄и е҆дїн̾ ѹ҆ насъ лꙋчъ бꙋдеⷮ , и҆же не про́идеⷮ блꙋженїа нашего . никто ва́съ ѿлꙋченъ бꙋдеⷮ блꙋженїа нашеⷢ‍҇ веꙁдѣ ѻ҆ста́виⷨ совⷮѣника веселїѧ , ꙗ҆ко сїѧ е҆сть ча́сть наша и҆ с҄е е҆сть жре́бїи наш̾ . наси́лїе сътвориⷨ ѹ҆бо́гꙋ правеⷣнꙋ , и҆ не пощадимъ вдовицы , ниже ста́рца почтеⷨ сѣдинъ многолѣтныⷯ . да бꙋдеⷮ же намъ крѣпость ꙁако́нъ правдѣ , не крѣпкое б҄о неключимо ѻ҆брѧ́щетсѧ . ѹ҆ловимъ ле́стїю правеⷣнаго , ꙗ҆́коже неключимъ е҆сть намъ , и҆ проти́виⷮсѧ дѣ́ломъ нашимъ , и҆ поноситъ намъ грѣхы ꙁако́на , і҆ и҆ꙁно́ситъ на на́съ грѣхи приѻ҆бщенїа на́шего . въꙁвѣща́етъ себе ра́ꙁꙋмъ бж҃їи и҆мѣти , и҆ сн҃а бж҃їа себе и҆менꙋе́тъ · и҆ бысть намъ на ѻ҆бличенїе помышленїи  . тѧ́жекъ е҆сть намъ та́коже къ видѣнїю , ꙗ҆́ко неподобно еⷵ и҆́ныⷨ жи́тїе е҆го , и҆ пременени сꙋть стеѕи е҆го · Въ порꙋга́нїе въмѣни́хоⷨсѧ е҆мꙋ и҆ въꙁдръжитсѧ ѿ пꙋтїи на́шихъ ꙗ҆́ко ѿ нечистотъ · И҆ бл҃житъ послⷣѣнѧѧ правеⷣныⷯ , и҆ славитсѧ ѿц҃а и҆мѣти себѣ б҃а . ви́димъ б҄о а҆́ще словеса̀ е҆го и҆́стинна сꙋть , і҆ и҆скꙋсиⷨ ꙗ҆́же въ и҆схожⷣенїю е҆го · А҆ще б҄о е҆сть и҆́стинныи сн҃ъ бж҃їи въспрїимеⷮ е҆го , і҆ и҆ꙁба́витъ е҆го ѿ рꙋкъ противѧ́щиⷯсѧ . досажденїемъ и҆ мꙋкою и҆спытаеⷨ е҆го , да ѹ҆вѣмы чⷵть е҆го , и҆ ѻ҆сꙋдиⷨ межⷣꙋ ѕло́бою е҆го . смр҃тїю поно́сною ѻ҆сꙋдимъ е҆го , бꙋдетъ б҄о е҆мꙋ расмотренїе ѿ словесъ е҆го · Сїѧ помы́слиша и҆ съблаꙁни́шасѧ , ѻ҆слѣпи б҄о иⷯ ѕло́ба и҆хъ . и҆ не ѹ҆вѣдѣша та́инъ бж҃їихъ , ниже м̾ꙁды ѹ҆пова́ша преподобїѧ , ни́же сꙋди́ша чести дш҃аⷨ непоро́чныⷨ · Ꙗ҆́ко б҃ъ съꙁда чл҃ка в неи̑стлѣнїе , и҆ во ѻ́браⷥ подобїа свое̑го сътвори е҆го · Ꙁа́вистїю же дїа́волею смр҃ть внїиде въ ми́ръ , и҆скꙋшаюⷮ же е҆го и҆же ѻ҆́ного ча́сти сꙋть ·
Глⷡ‍҇а , г҃ · Правеⷣныхъ дш҃а в рꙋцѣ бж҃їи не прикоснетсѧ и҆хъ мꙋ́ка . непщевани бы́ша въ ѻ҆́чїю беꙁꙋмныхъ ѹ҆мрѣти , въмѣнисѧ ѕло́ба и҆схоⷣ и҆хъ · и҆ ѿ нашествїѧ сокрꙋшенїе . ѻ҆ни́ же сꙋть въ ми́рѣ , и҆б҄о преⷣ лицеⷨ члчⷵкимъ а҆ще и҆ мꙋкꙋ прїимꙋтъ , ѹ҆пова́нїѧ и҆хъ бесмр҃тїѧ и҆сполнь · Въма́лѣ накаꙁа́ни быша и҆ вели́каа въспрїимⷮꙋ . ꙗ҆́ко б҃ъ и҆скꙋси иⷯ , и҆ ѻ҆брѣте иⷯ досто́ины себѣ . и҆ ꙗ҆́ко ꙁла́то въ горънилѣ и҆скꙋси и҆хъ , и҆ ꙗ҆́ко вс҄еплоⷣнꙋ жрътвꙋ прїѧтъ и҆хъ . и҆ въ времѧ посѣщенїѧ и҆хъ въсїѧ́ютъ , ꙗ҆́ко и҆скры по стеблїю потекⷮꙋ · Сꙋдѧⷮ ꙗ҆ꙁы́комъ и҆ ѻ҆блада́ютъ люⷣми , и҆ воцр҃итсѧ в нихъ г҃ь въ вѣки · И҆ надѣю̑щїисѧ на́нь раꙁꙋмѣюⷮ и҆́стин̾нꙋ , и҆ вѣрнїи въ любви пребꙋ́дꙋтъ е҆мꙋ · Ꙗ҆́ко блгⷣть и҆ ми́лость въ прпⷣбныхъ е҆го , и҆ посѣщенїе во и҆ꙁбранныⷯ е҆го · Нечестивїи же ꙗ҆́ко помы́слиша прїимꙋтъ беꙁъчестїе , и҆же неради́ша правеⷣнаго , и҆ ѿ г҃а ѿстꙋпи́ша · Премꙋ́дроⷵ б҄о и҆ накаꙁа́нїе ѹ́ничижаѧи нечестенъ е҆сть , и҆ праꙁⷣно ѹ҆пова́нїе и҆хъ и҆ трꙋды беꙁъплоⷣна , неключима е҆сть дѣ́ла и҆хъ · Же́ны и҆хъ нечꙋв̾ствены сꙋть , и҆ лꙋка́вы чада иⷯ , проклѧ́то рожденїе иⷯ · Ꙗ҆́ко бл҃жена е҆сть непло́ды неѻ҆сквръненаѧ , и҆же не поꙁна̀ ло́жа на грѣхъ . и҆́мать плоⷣ въ посѣщенїи дш҃ъ · И҆ е҆внꙋхъ и҆же не съдѣла в рꙋкꙋ свое́ю беꙁаконїа , н҄и помысли́выи на г҃а лꙋкаваѧ · да́сть б҄о сѧ е҆мꙋ вѣры блгⷣть и҆ꙁбра́нна , и҆ жребїи в̾ хра́мѣ бж҃їи ѹ҆гоⷣнѣишїи · Бл҃гыхъ б҄о трꙋдовъ плоⷣ сла́венъ , і҆ и҆же не ѿпадеⷮ ко́ренѧ премꙋ́дрости · Ча́да же прелюбодѣ́евъ не съвръшена бꙋдⷮꙋ , и҆ ѿ ꙁаконопрестꙋ́пнаго ло́жа сѣмѧ и҆щеꙁнетъ · А҆ще б҄о долгоживотни бꙋдꙋтъ нивочто́же въмѣнѧтсѧ , и҆ въ беꙁъчестїи послⷣѣнѧѧ ста́рость иⷯ , а҆ще же ско́ро скончаⷮсѧ не и҆мѣ́ютъ ѹ҆пова́нїѧ , н҄и во́ дн҃и поꙁна́нїѧ ѿ ба́снеи . ꙗ҆ꙁы́ка неправеⷣна лю́та сꙋть сконча́нїѧ ·
Глⷡ‍҇а , д҃ · Лꙋ́чши беꙁъчаⷣство съ бл҃гочестїемъ , бесме́ртїе б҄о еⷵ въ па́мѧти е҆ѧ , ꙗ҆́ко и҆ преⷣ бм҃ъ поꙁна́етсѧ и҆ преⷣ чл҃ки . сꙋщїи б҄о въспомина́ютъ ю҆̀ и любѧтъ ѿше́дшꙋю и҆ въ вѣце вѣн̾цено́сно чти́тсѧ . и҆ нескверны́хъ подви́жникъ т̾ща́нїе ѻ҆долева́ющи . многопло́дна нечести́выхъ мно́жества неключи́ма бꙋдⷮꙋ , и҆ ѿ прелюбодѣѧ́нїи насажде́нное не да́сть ко́ренїеⷨ глꙋбинꙋ , ниже крѣ́пко стоѧ́нїе сътворитъ · А҆ще ѹ҆бо и҆ вѣтви на вре́мѧ процвѣтꙋт̾ , не на крѣпкаго въꙁшеⷣшаго ѿ вѣтрꙋ пококолѣблеⷮсѧ , и҆ ѿ ѕѣлныхъ вѣтръ и҆скорени́тсѧ . и҆ съкрꙋшатсѧ вѣтви несконча́ни , и҆ плоⷣ и҆хъ неключи́мъ ѻ҆ско́меⷩ‍҇ во ѧ́дь и҆ нивочт҄о потребеⷩ‍҇ . ѿ беꙁако́нныⷯ б҄о со́нїи ча́да рожде́наѧ , свѣдѣтели сꙋть лꙋка́вствїѧ на роди́тели б҄о и҆спыта́нїѧ и҆хъ · Пра́ведник же а҆ще пости́гнетъ сконча́тисѧ въ поко́и бꙋдеⷮ · Ста́рость б҄о чⷵтна не многолѣтна , ниже число̀ лѣтъ и҆ꙁочте́но · Сѣди́на же е҆сть мꙋдрость чл҃комъ , и҆ во́ꙁрастъ ста́рости жи́тїе непоро́чно . бл҃гоѹ҆гожде́нъ б҃ꙋ бы́сть и҆ въꙁлюби́сѧ , и҆ живыи межⷣꙋ грѣшными преложи́сѧ , въсхищенъ бы́сть да не ꙁлоба и҆ꙁмѣнитъ ра́ꙁꙋма е҆го , и҆л҄и лесть прельсти́тъ дш҃ꙋ е҆го · Раченїа бо ѕлаѧ ѻ҆мрача́етъ бл҃гаѧ , и҆ жела́нїе по́хоти и҆ꙁмѣнѧ́етъ ѹ́мъ неꙁлобивъ . сконча́всѧ въ ма́лѣ и҆спо́лни лѣта длъга , ѹ҆годна б҄о бѣ гв҃и дш҃а е҆го . тⷨѣже пот̾ща́сѧ ѿ среды лꙋкавствїѧ . лю́дїе же ви́дѣвше и҆ не раꙁꙋмѣвше , ни положи́ша въ по́мыслѣ таковое , ꙗ҆́ко блгⷣть и҆ млⷵть въ прпⷣбныхъ е҆го , и҆ посѣще́нїе въ и҆ꙁбра́нныхъ е҆го · ѻ҆сꙋди́т же пра́ведникъ ѹ҆мира́ѧи живы́хъ нечести́выхъ , и҆ ю́ность скоⷩ‍҇ча́ющаѧсѧ скоро долголѣтнеи ста́рости непра́веднаго · Ѹ҆ꙁрѧтъ б҄о конецъ премꙋдраго , и҆ не раꙁꙋмѣютъ чт҄о въсхотѣ ѻ҆ немъ , и҆ въ чт҄о ѹ҆ма́ли е҆го г҃ь · ѹ҆ꙁрѧтъ и҆ ѹ҆ничижа́тъ е҆го , и҆мже г҃ь посмѣе́тсѧ . и҆ бꙋдꙋтъ посемъ въ паде́нїе беꙁъчестно , и҆ въ срамотꙋ въ мрътвыхъ въ вⷦ‍҇ѣ · Ꙗ҆́ко поврьжетъ и҆хъ бꙋ́ихъ на́дменыхъ , и҆ поколѣблетъ и҆хъ ѿ ѻ҆снова́нїѧ , и҆ до послѣди и҆ꙁчеꙁнꙋтъ · И҆ бꙋдꙋтъ въ бо́лѣꙁни , и҆ па́мѧть и҆хъ поги́бнетъ . прїидꙋтъ въ помышле́нїе грѣхъ свои̑хъ  , и҆ ѻ҆бли́чаⷮ и҆хъ проти́вꙋ беꙁаконїи и҆хъ ·
Глⷡ‍҇а , е҃ · Тогда ста́нетъ въ дръꙁнове́нїи вели́цѣ пра́ведникъ преⷣ лицеⷨ стꙋжа́ющиⷨ е҆го , и҆ лишающиⷨ трꙋдовъ е҆го . ви́дѧщїи смꙋтѧтсѧ стра́хомъ тѧ́жкомъ , и҆ ѹ҆жаснꙋтсѧ ѻ҆ пресла́вномъ сп҃сенїю . и҆ рекꙋтъ въ себѣ ка́ющесѧ , и҆ тѣсноты̀ ради маѧ́нїѧ стенѧ́ще . се́и б҄ѣ е҆гоже и҆мѣхомъ нѣкогда въ посмѣхъ , и҆ въ при́тчꙋ поноше́нїѧ . беꙁꙋмнїи животъ е҆го въмѣни́хомъ неи́стово и҆ конецъ е҆го беꙁче́стенъ . ка́ко въмѣни́сѧ въ сн҃ехъ бж҃їиⷯ , и҆ въ ст҃ых̾ жребїи е҆го е҆сть · Ѹ҆бо ꙁаблꙋди́хомъ ѿ пꙋтѝ и҆́стиннаго , и҆ пра́вды свѣтъ не ѻ҆блиста̀ наⷵ . и҆ слн҃це не въꙁ̾сїѧ на́мъ , беꙁаконїѧ и҆сплънихомсѧ въ стеꙁѧ́хъ и҆ поги́бели . и҆ ходи́хоⷨ въ пꙋсты́ни непроходи́мыа , пꙋти же гн҃ѧ не ѹ҆вѣдѣхомъ . чт҄о полꙁова̀ намъ горды́нѧ , и҆л҄и богаⷮство съ велича́нїемъ чт҄о въꙁда́сть намъ . преидо́ша вс҄ѧ ѻ҆на ꙗ҆ко сѣнь и҆ ꙗ҆́ко вѣсть претѣка́ющїѧ · И҆ ꙗ҆ко кора́бль преходѧ́и волны̀ вода́мъ , е҆гоже проходꙋ нѣсть стопы̀ ѻ҆брѣсти , ни пꙋть стеꙁе́и е҆го въ волнаⷯ . и҆л҄и ꙗ҆́ко пти́ца прелѣта́ющаѧ по а҆е́рꙋ , е҆ꙗ҆́же ни е҆ді́но ѻ҆брѣтесѧ ꙁна́менїе пꙋтѝ . ꙗ҆́ꙁвꙋ же смꙋщаѧи бїеное , ле́гкїи вѣтръ и҆ сѣкꙋщи нꙋжею пꙋть а҆е́ра . движе́нїемъ крыⷧ‍҇ прелѣта́етъ , и҆ посе́мъ ни е҆ді́но ꙁна́менїе ѻ҆брѣтесѧ прохо́дꙋ в неⷨ · И҆л҄и ꙗ҆́ко стрѣла̀ и҆спꙋщена на намѣреное мѣсто , и҆ раꙁдѣленыи а҆е́ръ внеꙁа́пꙋ въ себѣ само́мъ ꙁаключе́н̾ е҆сть , ꙗ҆́ко да и҆ не ви́дѣтисѧ прохо́дꙋ е҆го · Та́ко и҆ мы̀ рожде́ни ѻ҆скꙋдѣваеⷨ и҆ чтѝ ѹ҆бо ни е҆ді́наго ꙁна́менїѧ мо́жемъ покаꙁа́ти , въ ѕло́бѣ же на́шеи скончи́мсѧ · И҆бо ѹ҆пова́нїе нечести́выхъ ꙗ҆́ко пра́хъ ѿ вѣт́ра поⷣе́млетсѧ . и҆ ꙗ҆́ко пѣна мѧ́к̾ка ѿ бꙋрѧ растръгнетсѧ , и҆ ꙗ҆́ко ды́мъ ѿ вѣтра раꙁливаеⷮсѧ , и҆ ꙗ҆ко па́мѧть прихо́да е҆ді́ного дн҃е пре́иде · Пра́ведници же въ вѣки живꙋтъ . и въ г҃ѣ м̾ꙁда̀ и҆хъ , и҆ помышле́нїе и҆хъ преⷣ вы́шнимъ · Сего ра́ди прїимꙋть црⷵтвїе красоты̀ , и҆ дїади́мꙋ доброты̀ ѿ рꙋкѝ гн҃ѧ · Ꙗ҆́ко десни́цею покры́еⷮ и҆хъ , и҆ мы́шцею ꙁащи́титъ и҆х̾ · И прїиметъ ѻ҆рꙋжїе ре́вности е҆го , и въѻ҆рꙋжено сътворитъ съꙁда́нїе на м̾ще́нїе врагомъ . и҆ ѻ҆блече́тъ въ бро́нѧ пра́вды , и҆ ѻ҆бложитъ шле́м̾ сꙋда и҆́стинна · Прїиметъ щи́тъ непобори́мъ прпⷣбїѧ , поѻ́стрит̾ же напра́сенъ гнѣвъ въ ѻ҆рꙋжїе , и҆ побо́реⷮ с нимъ ми́ръ на беꙁꙋмныа . И҆ по́идꙋтъ пра́волꙋчне стрѣлы моⷧ‍҇нїѧ , и҆ ꙗ҆́ко ѿ бл҃гокрꙋжна лꙋ́ка ѻ҆́блачна на намѣрїе перꙋтъ · И҆ ѿ каменоме́тныѧ ꙗ҆́рости и҆сполнъ падꙋтъ гра́ды , и҆ въꙁнегодꙋ́етъ на нихъ вода̀ морьска́ѧ , рѣ́ки же потекꙋтъ жесточае . противꙋ тⷯѣ ста́нетъ дх҃ъ си́лы , и҆ ꙗ҆́ко бꙋрѧ раꙁдѣлитъ ихъ . и҆ ѻ҆пꙋстошиⷮ всю̀ ꙁе́млю беꙁаконїѧ , и҆ ѕло́ба превратитъ прⷵтолъ си́лныхъ ·
Глⷡ‍҇а , ѕ҃ · Слы́шите б҄о цр҃їе и҆ раꙁꙋмѣ́ите , и҆ наѹ҆чи́тесѧ сꙋдїѧ концемъ ꙁемлѝ . внꙋши́те съдержа́щїи мно́жества , и҆ гор̾дѧ́щеисѧ ѻ҆ наро́дѣхъ ꙗ҆ꙁы́къ · Ꙗ҆́ко дана е҆сть ѿ г҃а держа́ва ва́мъ , и҆ си́ла ѿ вы́шнѧго · И҆же и҆стѧ́жетъ дѣ́ла ва́ша , и҆ помышле́нїѧ и҆спыта́етъ . ꙗ҆́ко слꙋ́ꙁи сꙋще црⷵтва е҆го не сꙋди́сте пра́во , ни съхрани́сте ꙁако́на , ниже по во́ли бж҃їеи ходи́сте · Съкрꙋше́нїе ско́ро ꙗ҆виⷮсѧ ва́мъ , ꙗ҆́ко сꙋдъ жесточа́ишїи на тѣхъ въ находѧ́щихъ бывае̑т̾ · Ма́ла б҄о подаетсѧ млⷵть , си́лнїи же си́лне и҆стѧ́жꙋтсѧ · Не лишаеⷮ бо сѧ лица всѣхъ влⷣка . ниже ѹ҆срами́тсѧ вельмо́жи . ꙗ҆́ко ма́ла и҆ вели́ка се́и сътвори , подо́бне же прораꙁꙋмѣва́етъ ѻ҆ всѣхъ . держа́вным̾ же крѣпко совѣ́сть и҆спыта́нїе · К ваⷨ б҄о ѠѼ мꙋчи́тели словеса моѧ , да наѹ҆чи́тесѧ премꙋ́дрости и҆ не падете . и҆бо съхранѧ́щеи прпⷣбне прпⷣбнаѧ преѹ҆подобѧ́тсѧ . і҆ и́же наѹ҆ча́ютъ сїа ѻ҆брѧ́щꙋть ѿвѣтъ . въжделѣ́ите ѹ҆бо словеⷵ моиⷯ , въꙁлюби́те и҆ накажи́тесѧ · Свѣтла и҆ неѹ҆вѧдо́ма е҆сть премꙋдрость , и҆ въꙁмо́жна ви́дитсѧ ѿ любѧ́щиⷯ ю҆̀ , и҆ ѻ҆брѧ́щетсѧ ѿ и҆́щꙋщихъ ю҆̀ . достиꙁаеⷮ жела́ющихъ преⷣвидѣти · Ѹ҆рани́выи к не́и не ѹ҆трꙋдиⷮсѧ , преⷣтека́ѧ б҄о преⷣ вра́ты его . е҆же б҄о помы́слити ѻ҆ не́и чю́вство е҆сть съверше́ное , и҆ бдѧ́и е҆ѧ̀ ра́ди въ ско́ре беⷥ печа́ли бꙋдеⷮ . ꙗ҆́ко досто́иныхъ е҆ѧ̀ сїѧ ѻ҆бхо́дитъ и҆́щꙋщи , и҆ на стеꙁѧ́хъ пока́жеⷮсѧ и҆мъ блгⷣтнѣ . и҆ въ всеⷨ провидѣ́нїи преⷣтече́тъ и҆мъ . нача́ло б҄о е҆ѧ̀ и҆стиннѣ́ише е҆сть накаꙁа́нїѧ вожⷣелѣ́нїе . прилежа́нїе же накаꙁа́нїѧ любы , и҆ лю́битъ же хране́нїе ꙁако́на е҆ѧ̀ . хране́нїе же ꙁако́на съверше́нїе нерастлѣнїа е҆сть , нерастлѣнїе же тво́ритъ блиⷥ бы́ти б҃ꙋ . въжⷣелѣ́нїе б҄о премꙋ́дрости въꙁво́дитъ къ црⷵтвꙋ вѣ́чномꙋ · А҆ще ѹ҆бо наслажⷣаетесѧ прⷵтлы и҆ скѷпетры ѠѼ мꙋчи́телїе людїи , почтѣт́е премꙋ́дрость да въ вѣ́ки црⷵтвꙋете · Чт҄о же е҆сть премꙋ́дрость и҆ ꙗ҆́ко бы́сть , въꙁвѣщꙋ и҆ не ѹ҆таю ѿ васъ та́инъ . н҄о ѿ нача́ла роже́нїѧ иⷥслѣ́жꙋ , и҆ положꙋ на свⷮѣ ра́ꙁꙋмъ е҆ѧ̀ , и҆ не престꙋплю и҆стин̾ны . ниже ꙁа́вистїю таю̑щи съпꙋтьствꙋю , ꙗ҆́ко се́и не бꙋ́детъ прича́стникъ премꙋ́дрости . мно́жество же премꙋ́дрыхъ сп҃сенїе ми́рꙋ . и҆ цр҃ь премꙋ́дръ ѹ҆тверже́нїе е҆сть людеⷨ · Сего ради прїимѣте накаꙁа́нїе по словесе́мъ мои̑м̾ , и҆ полꙁꙋетъ ваⷨ ·
Глⷡ‍҇а , ꙁ҃ · Єсмь б҄о и҆ а́ꙁъ чл҃къ смр҃тенъ подо́бенъ всѣмъ , и҆ бывыи ѿ роди́телѧ прежде съꙁда́н̾наго . и҆ въ чре́вѣ матерни вꙁѧ́хъ пло́ть , десѧтїю мⷵцеи сътолстѣхъ въ кро́ви ѿ сѣмени мꙋж́еска , не ѹ҆слаже́нїю л҄и сна сънидо́хъ · И҆ а́ꙁъ рожⷣенъ въспрїѧⷯ ѻ҆́бщего а҆ера , и҆ в подо́бостра́стнꙋю ꙁе́млю ѹ҆падо́хъ  , и҆ перваго гла́са подо́бна всѣмъ и҆спꙋстиⷯ пла́чꙋщи . и҆ в пеленахъ въскормле́нъ е҆смь , и҆ вели́кимъ прилежа́нїемъ . ни е҆ді́нъ б҄о цр҃ь и҆́но и҆мѣ рожде́нїѧ нача́ло . е҆ді́нъ бо вхоⷣ всѣмъ е҆сть в жи́тїе подо́бен̾ же і҆ и҆схо́дъ · Сего ради помоли́хсѧ и҆ дана бы́сть мнѣ мꙋ́дрость , и приꙁва́хъ и҆ прїиде на́ мѧ дх҃ъ премꙋ́дрости . и҆ преⷣсꙋди́хъ ю҆̀ скѵпетръ и҆ престо́лъ , и҆ бога́тество ничт҄оже мнѣхъ бы́ти въ рас̾сꙋже́нїю тоѧ . ниже ѹ҆подоби́хъ е҆ѧ̀ ка́мени пречи́стомꙋ , ꙗ҆́ко все ꙁла́то въ сложе́нїи тоѧ пѣсо́къ е҆сть меншїи , и҆ ꙗ҆́ко каⷧ‍҇ мни́тсѧ преⷣ не́ю сребро · Па́че ꙁдра́вїѧ и҆ красоты въꙁлюби́хъ ю҆̀ , и҆ преⷣложи́хъ ю҆̀ ꙁа свѣтъ и҆мѣти , ꙗ҆́ко не ѹ҆сыпа́емо е҆сть вѣща́нїе е҆ѧ . прїидо́ша же мнѣ бл҃га всѧ вкꙋ́пѣ с нею , и҆ беꙁ̾числе́но бога́тьство рꙋко́ю , е҆ѧ · И҆ въꙁвесели́ же сѧ ѻ҆ всѣхъ ꙗ҆́ко и҆хъ мни́тсѧ премꙋ́дрость , и҆ не видⷯѣ же е҆ѧ̀ в роже́нїю бы́ти си́хъ , неле́стне наѹ҆чиⷯсѧ , беꙁ̾ ꙁа́висти подаю , и҆ бога́тьства е҆ѧ̀ не съкры́ю , не конча́емо б҄о е҆сть сокро́вище чл҃коⷨ , е҆го́же бл҃гїи къ б҃ꙋ посла́ша въ содрꙋже́нїе , и҆ накаꙁа́нїа ради да́ры съста́влены · Мнѣ же да́сть б҃ъ гл҃ати ѻ҆сꙋжде́нїѧ и҆ мнѣти досто́ине ѹ҆спѣва́ю̑щихъ · ꙗ҆́ко тои премꙋ́дрости водитель е҆сть , и҆ премꙋдрымъ и҆справи́тель · Въ рꙋ́кꙋ б҄о е҆го и҆ мы̀ и҆ словеса̀ наша и҆ всѧ́ка же мꙋ́дрость , и҆ дⷧ‍҇ѣ хꙋдо́жество . сеи б҄о даде мнѣ и҆же сꙋть ра́ꙁꙋма и҆́стинна , поꙁна́ти съставле́нїе ми́рꙋ , и҆ съдѣла́нїе стихїи . нача́ло и҆ съверше́нїе и҆ по́лъ вре́менїѧ , ѻ҆́браꙁъ премѣне́нїе і҆ и҆ꙁмѣне́нїе , и҆ съверше́нїе вре́менемъ . лѣта крꙋ́гъ , и҆ ѕвѣꙁдамъ раꙁ̾смотре́нїе , е҆стество живо́тныхъ , и҆ гнѣ́въ ѕвѣр́еи . вѣтровъ нꙋж́дꙋ и҆ помышле́нїѧ чл҃къ , ра́ꙁньство лѣтора́слемъ и҆ си́лы ко́ренїи , и҆ е҆ли́ка же сꙋть съкры́та и҆ непреⷣвидѣ́нна и҆ꙁ̾ѹ҆чи́хъ . в сихъ б҄о ѹ҆мохитрецъ наѹчи м҄ѧ премꙋ́дрости . е҆сть б҄о в то́и дх҃ъ ст҃ъ ра́ꙁꙋма , е҆ді́нороⷣныи , мно́годе́ньныи ꙁра́чныи . бл҃годви́жныи , пречи́стыи , нескве́рныи и҆́стиненъ , бл҃гъ , любѧ́щъ добро̀ , ѻ҆́стръ не въꙁбра́ненъ , бл҃годѣлателенъ , любочл҃ченъ , и҆ꙁвѣстныи крѣ́пкїи , беꙁ́печа́ленъ , вс҄еси́ленъ вс҄евидѧ́щїи · Вы́нꙋ въмѣщаѧи дх҃овъ раꙁꙋми́чныхъ чи́стых̾ , ꙁрачнѣ́ишихъ . всѣхъ б҄о движе́нїи поⷣвижнѣ́иша е҆сть премꙋ́дрость · достиꙁа́етъ и҆ въмѣщаеⷮ вы́нꙋ ради своеѧ чистоты , мгла б҄о е҆сть си́лы бж҃їа и҆ꙁлїѧ́нїе вседержи́телѧ крѣ́пка , и҆ сего ра́ди ничто̀ ѻ҆сквернено на ню прїиде́тъ · Ѹ҆бѣле́нїе б҄о е҆сть свѣтлости вѣ́чныѧ и҆ ꙁерца́ло непоро́чно бж҃їѧ дѣла́нїѧ , и҆ ѻ́браꙁъ бл҃госты́нѧ е҆го . е҆ді́на же сꙋщи всѧ мо́жеⷮ и҆ пребыва́ющаа в неи всѧ ѻ҆бновлѧеⷮ · И҆ по ро́дѣхъ въ дш҃а прпⷣбныхъ преходѧ́ща , дрꙋ́ги бж҃їѧ и҆ пррⷪ‍҇ки поставлѧ́етъ . ничтоже б҄о въꙁлю́битъ б҃ъ , то́кмо сего и҆же съ премꙋ́дростїю пребываеⷮ · Є҆сть б҄о сїѧ краснѣ́иши сл҃нца , и҆ паче всѣхъ ѕвѣꙁдъ положе́нїѧ свѣтꙋ , паче лꙋ́чша ѻ҆брѣтесѧ пре́жнѧѧ . сего ѹ҆бо въспрїимꙋеⷮ но́щь , премꙋ́дрости же не ѹ҆долѣеⷮ ѕлоба · досѧ́жетъ б҄о ѿ конца да́же до конца крѣ́пко , и҆ раꙁ̾смотрѧ́етъ всѧ̀ бл҃го ·
Глⷡ‍҇а , и҃ · Сїю въꙁлюби́хъ и҆ въꙁыскаⷯ ѿ ю҆́ности моеѧ , и҆ въꙁыскаⷯ невѣстꙋ води́ти себѣ , и҆ люби́тель бы́хъ красоты тоѧ . бл҃гороⷣства тоѧ сла́витъ съжи́тїе и҆мѣ́ющи бж҃їе , н҄о и҆ всѣхъ влⷣка въꙁлюби ю҆̀ . ѹ҆чи́тел̾ница бо е҆сть накаꙁа́нїа бж҃їа , и҆ꙁбра́телница дѣ́ла того , и҆ а́ще бога́тьство е҆сть въжделѣ́ннаго притѧжа́нїѧ въ животѣ . чт҄о премꙋ́дрости богатѣ́ише , е҆ю́же дѣ́лаютсѧ всѧ̀ , а҆ще же чꙋв̾ство дѣ́лаетсѧ , кт҄о е҆ѧ̀ сꙋщихъ лꙋ́чшїи хꙋдо́жникъ е҆сть · И҆ а́ще пра́вдꙋ въꙁлю́битъ кт҄о , трꙋды сеѧ сꙋть чтⷵны . треꙁвѣ́нїю б҄о и҆ премꙋ́дрости ѹ҆читъ и҆ пра́вдѣ и҆ мꙋжества , и҆́хже лꙋ́чши ничтоже е҆сть въ жи́ꙁни чл҃комъ · И҆ а́ще мно́жествꙋ ѹ҆́ма вожⷣелѣ́етъ кто , вѣдѣти дре́внѧа , и҆ бꙋ́дꙋщаѧ раꙁꙋмѣти . вѣдѣти вѣтїѧ словесъ и҆ рѣше́нїѧ гада́нїи , ꙁна́менїѧ и҆ чюдесѧ провѣ́дѣ , и҆ съхожде́нїе вре́менъ и҆ вѣ́ковъ · Сꙋди́хъ ѹ҆бо сїю и҆ꙁвести мн҄ѣ къ сожитїю , вѣ́дꙋщи ꙗ҆ко бꙋ́детъ м҄и съвѣтникъ бл҃гихъ , и҆ прїе̑дине́нїе попече́нїи и҆ ско́рби · И҆ бꙋ́детъ сею сла́ва въ наро́дѣхъ , и҆ честь преⷣ ста́рцы · ю҆́ноша ѻ҆́стръ ѻ҆брѧ́щꙋсѧ въ сꙋ́дѣ , и҆ въ ꙁра́цѣ си́л̾ныхъ ѹ҆дивлюсѧ · Молча́щꙋ м҄и потръпѧⷮ , вѣща́ющꙋ м҄и вънмѧⷮ · и҆ гл҃ющꙋ м҄и ѻ҆ мно́ѕѣ , рꙋ́кꙋ положаⷮ на ѹ҆ста своѧ · Сеѧ ради прїимꙋ беꙁ̾смр҃тїе , и҆ па́мѧть вѣ́чнꙋю симъ и҆же по мнѣ ѻ҆ста́влю . расмотрю лю́ди , и҆ ꙗ҆ꙁы́цы повинꙋтсѧ м҄и . ѹ҆боѧⷮсѧ мене слы́шавши мꙋчи́тели стра́шнїи , и҆ ѻ҆ мно́жествѣ ꙗ҆́влю́сѧ бл҃гъ и҆ въ бра́ни крѣ́покъ · Въходѧ́щи въ до́мъ мои ѹ҆покоюсѧ с нею · не бо и҆́мать го́рести жи́тїе е҆ѧ̀ · ни бо́лѣꙁни съжи́тїе тоѧ , н҄о весе́лїе и҆ ра́дость · Сїѧ помышлѧ́ющи въ мнѣ и҆ печахсѧ въ срⷣцы мое̑мъ , ꙗ҆́ко беꙁ̾смр҃тна е҆сть въ сроⷣствѣ премꙋдрость , и҆ въ содрꙋженїи е҆ѧ̀ ѹ҆слаже́нїе бл҃го , и҆ въ трꙋдѣхъ рꙋ́кꙋ е҆ѧ бога́тьство беⷥ ѻ҆скꙋдѣ́нїѧ · и҆ въ ѻ҆бъѹ҆че́нїю бесѣды е҆ѧ мꙋдрость , и҆ просвѣще́нїе въ приѻ҆бще́нїи слове́съ е҆ѧ · ѻбхожа́хъ и҆́щꙋщи да въспрїимꙋ ю҆̀  . ѻ҆́трокъ же быхъ раꙁꙋ́менъ , дш҃и же бл҃гїѧ жре́бїи . паче же бл҃гъ сы́и прїидоⷯ въ тѣ́ло нескве́рно · Поꙁнахъ же ꙗ҆́ко не и҆на́ко бꙋдꙋ въꙁдержа́нъ , а҆ще не б҃ъ да́сть · И҆ сїе кое̑ю мꙋдростїю вѣдѣти кое̑го е҆сть блгⷣть · И҆ прїидо́хъ къ г҃ꙋ и҆ моли́хсѧ е҆мꙋ , и҆ реко́хъ ѿ всего срⷣца мое̑го ·
Глⷡ‍҇а , ѳ҃ · Бе҃ ѿц҃ъ и҆ г҃и млⷵти твое̑ѧ , сътвори́выи всѧ сло́вомъ твои̑мъ . и҆ премꙋдростїю твое̑ю ѹ҆строи́выи чл҃ка . да владѣ́етъ ѿ тебе сътворе́нными тва́рми . и҆ да расмо́трит̾ ми́ръ въ прпⷣбїи и҆ пра́вдѣ , и҆ въ ѹ҆правле́нїи дш҃и сꙋдъ сꙋди́ти . да́жⷣь мнѣ престо́лъ твои̑хъ преⷣста́тел̾ницꙋ премꙋдрость , и҆ не ѿрини мене ѿ ѻ҆́трокъ твои̑хъ . ꙗ҆́ко а҆ꙁъ рабъ твои , и҆ сн҃ъ рабы̀ твое̑ѧ · и҆ чл҃къ не́мощенъ и҆ ма́ловре́мененъ , и҆ ѹ҆маленъ въ ра́ꙁꙋмѣ сꙋда и҆ ꙁако́нъ · И҆ а́ще ѹ҆бо кт҄о бꙋдетъ съверше́нъ въ сн҃ѣхъ чл҃ческиⷯ . а҆ще ѹ҆далиⷮсѧ премꙋдрость твоѧ ни въчто́же почте́тсѧ · Ты же и҆ꙁбра́лъ м҄ѧ е҆си цр҃ѧ лю́демъ твои̑мъ , и҆ сꙋдїею сн҃оⷨ твои̑мъ и҆ дще́ремъ · И҆ ре́клъ м҄и е҆си съꙁда́ти хра́мъ въ горѣ ст҃ѣи твое́и , и҆ въ гра́дѣ ѻ҆бита́нїѧ твое̑го ѻ҆лта́рь · Подо́бїемъ скѷнїѧ твое̑ѧ ст҃ыѧ; юже ѹ҆гото́валъ е҆си ѿ нача́ла . и҆ с тобо́ю премꙋдрость вѣдꙋщїѧ дѣ́ла твоѧ . и҆же пребы́сть тогда е҆гда ми́ръ твори́лъ е҆си , и҆ видѧ́ше чт҄о еⷵ ѹ҆гоⷣно ѻ҆чи́ма твои̑ма , и҆ чт҄о пра́во въ ꙁа́повѣдехъ твоиⷯ · Посли ю҆̀ съ нб҃съ ст҃ыхъ , и҆ ѿ прⷵтла сла́вы твое̑ѧ · Посли ю҆̀ да сꙋщи съ мно́ю трꙋдитсѧ , да вѣмъ чт҄о бл҃гоѹ҆го́дно е҆сть преⷣ тобо́ю . вѣсть б҄о ѻна всѧ̀ и҆ раꙁꙋмѣ́етъ , наста́виⷮ м҄ѧ въ дѣ́лехъ мои̑хъ мꙋдрене , и҆ съхрани́тъ м҄ѧ въ сла́вѣ свое́и . и҆ бꙋдⷮꙋ ѹ҆го́дна дѣ́ла моѧ , и҆ рассꙋжꙋ лю́ди твоѧ пра́веⷣне , и҆ бꙋдꙋ досто́инъ престо́ла ѿц҃а мое̑го · Кт҄о бо чл҃къ поꙁна́етъ совѣтъ бж҃їи , и҆ кт҄о помы́слитъ чт҄о хо́щетъ б҃ъ · Помышле́нїѧ б҄о смр҃тна боѧꙁне́на , и҆ недовѣдо́мы провидѣнїа на́ша · Тѣ́ло б҄о тлѣ́нное ѻ҆тѧгчаеⷮ дш҃ю , и҆ ꙁемное жи́тїе ѻ҆дебелѣваеⷮ ѹ҆́мъ , и҆ велїе попеченїе мно́га помышлѧ́юща . е҆два раꙁꙋмѣваеⷨ и҆же на ꙁемлѝ , и҆ ꙗ҆́же въ рꙋкахъ ѻ҆брѧ́щемъ съ трꙋдомъ · А҆ ꙗ҆́же на нб҃си кт҄о и҆с̾слѣди . во́лю же твою кт҄о поꙁна , а҆ще не ты̀ да́лъ е҆си премꙋ́дрость , и҆ посла́лъ е҆си дх҃а ст҃аго твое̑го ѿ высоты́ · И҆ тако и҆спра́виша стеѕѧ̀ и҆же на ꙁемлѝ , и҆ ꙗ҆́же тебѣ ѹ҆го́дно наѹ҆чи́ши чл҃цы . и҆ премꙋ́дростїю твое̑ю и҆сцѣлѣша ·
Глⷡ‍҇а , і҃ · Сїѧ прьвоꙁда́нънаго ѿц҃а ми́рꙋ е҆ді́но съꙁда́на съхранѝ , і҆ и҆ꙁведе е҆го ѿ грѣха еⷢ‍҇ . даде́ же е҆мꙋ крѣпость содръжа́ти всѧ́ческаѧ . ѿстꙋпи́ же ѿ неѧ непра́ведне въ гнѣве е҆го , братоѹ҆бїическими поги́бе ꙗ҆́роⷵми . сего ра́ди потоплѧ́емꙋ ꙁе́млю , па́ки сп҃се премꙋдрость · въ составле́нїю древа пра́веднаго съблюдѐ . сїѧ и҆ во е҆ді́номы́слїи лꙋка́въства ꙗ҆ꙁы́ческа , сотрѧ́сши ѻ҆брѣтѐ пра́веднаго и҆ съхранѝ е҆го непоро́чна б҃ꙋ , и҆ на ча́дѣ млⷵть крѣпкꙋ снабдѝ . сїѧ пра́веⷣнаⷢ‍҇ ѿ погиба́ющихъ нечести́выⷯ и҆ꙁба́ви бѣжа́щаго , ѻ҆гнѧ̀ ниꙁходѧ́ща на пѧть гра́дъ , е҆гоже е҆ще свѣдѣтельство лꙋка́въствїѧ дымѧ́щисѧ стоиⷮ пꙋсте , и҆ неи̑сконча́ными вре́мены плодоносѧ́ща древеса̀ . и҆ невѣрныѧ дш҃а па́мѧть стоѧ́щи столпъ слаⷩ‍҇ Премꙋдрость б҄о ми́моходѧ́щїи не токмо съгрѣши́ша е҆же не вѣдѣти е҆ѧ̀ бл҃га , н҄о и҆ беꙁꙋмїѧ свое̑го ѻ҆ста́виша жи́тїю па́мѧть , в ни́хже согрѣши́ша да не въꙁмо́гꙋтъ ѹ҆таи̑ти . премꙋдрость же слꙋжа́щиⷯ е́и ѿ болеꙁнеи и҆ꙁба́ви . сїѧ бѣгльца гнѣва бра́та пра́веднаго наста́ви въ стеꙁѧ̀ пра́вы и҆ покаꙁа̀ е҆мꙋ цр҃ьствїе бж҃їе . и҆ да́сть е҆мꙋ ра́ꙁꙋмъ ст҃ыхъ , почтѝ е҆го въ трꙋдехъ , и҆ ѹ҆мно́жи трꙋды е҆го . въ ѻ҆биде ѻ҆дръжа́щихъ е҆го , преⷣста̀ е҆мꙋ и҆ ѻ҆богатѝ е҆го , и҆ съхранѝ е҆го ѿ вра́гъ , и҆ ѿ лаѧ́телїи ꙁащитѝ е҆го . и҆ поⷣвиⷢ‍҇ крѣпокъ дадѐ е҆мꙋ , да ѹ҆вѣсть ꙗ҆́ко всѣхъ силнѣ́и е҆сть бл҃гочестїе · Сїа проданаго правеⷣнаго не ѻ҆ста́ви , н҄о и҆ ѿ грѣха̀ и҆ꙁба́ви е҆го · сни́де же с ниⷨ в ро́въ , и҆ въ ѹ́ꙁахъ не ѻ҆ста́ви е҆го . дондеже принесе е҆мꙋ скѵ́петръ цр҃ьствїѧ , и҆ вла́сть на мꙋча́щиⷯ е҆го . и҆ л̾живыⷯ же покаꙁа̀ поро́к̾ сътворшиⷯ на́нь , и҆ дадѐ е҆мꙋ сла́вꙋ вѣчнꙋю · Сїѧ людїи пра́ведныхъ и҆ сѣмѧ непоро́чное и҆ꙁба́ви , ѿ ꙗ҆ꙁы́къ ѻ҆скорблѧ́ю̑щихъ . вни́де въ дш҃ꙋ раба̀ гн҃ѧ , и҆ въста̀ противꙋ цр҃еи стра́шнымъ в чюдесехъ и҆ ꙁна́менїихъ . и҆ въꙁда̀ прпⷣбнымъ м̾ꙁдꙋ̀ трꙋдовъ и҆хъ , и҆ наста́ви и҆хъ въ пꙋть ди́венъ . и҆ бысть и҆мъ въ покро́въ днем̾ , и҆ въ пла́мень ѕвѣꙁдъ в нощи . и҆ проведѐ и҆хъ по морю чрьмномꙋ , и҆ проведѐ и҆х̾ сквоѕѣ во́дꙋ ꙁѣлнꙋ . враги же и҆хъ потопѝ , и҆ ѿ глꙋби́нныѧ беꙁдны и҆ꙁврѣ и҆хъ · Сего ради пра́веднїи вꙁѧ́ша коры́сти нечести́выхъ . и҆ въспѣша г҃и и҆́мѧ ст҃ое твое , и҆ ѻ҆долѣтелницꙋ рꙋ́кꙋ твою похвали́ша е҆ді́нодꙋшне . ꙗ҆ко премꙋдрость ѿврьꙁе ѹ҆ста нѣмыхъ , и҆ ꙗ҆ꙁы́цы младе́нцемъ сътворѝ ꙗ҆́сны ·
Глⷡ‍҇а , а҃і · Ѹ҆пра́ви дѣла и҆хъ в рꙋкꙋ пррⷪ‍҇ка ст҃аго . про́иде пꙋсты́ню неѻ҆бита́ннꙋю , и҆ въ непроходи́мыⷯ въдрꙋѕѝ кꙋща . съпроти́вишасѧ бра́немъ и҆ ѿм̾сти́ша врагомъ . воⷥжада́ша и҆ въꙁва́ша тебе , и҆ дана быⷵ и҆мъ вода̀ ѿ ка́мени несѣко́ма , і҆ и҆сцѣле́нїе жа́жди ѿ ка́мени жестока . и҆хже б҄о ради пострада́ша вра́ѕи иⷯ , сихъ ради сїи недоѹ҆мѣ́ющесѧ бл҃годѣѧ́нїѧ · Ꙁа и҆сточникъ ѹ҆бо вѣ́чныѧ рѣки , кро́ви и҆ꙁлїѧ́нїе смѧте́нны въ ѻ҆бли́ченїе младеⷩ‍҇цеѹ҆бїицⷶ по повелѣнїю да́лъ е҆си и҆мъ , гобꙁꙋю̑щꙋсѧ во́дꙋ беꙁ̾наде́жне покаꙁа́лъ е҆си . ꙁа е́же тогда жа́ждꙋщихъ ка́ко проти́вныⷯ ѹ҆мꙋчи . е҆гда б҄о и҆скꙋше́ни , и҆б҄о въ млⷵти накаꙁа́нїи поꙁна́ша како въ гнѣве ѻ҆сꙋжени нечести́вїи мꙋчишасѧ . си́х же ѹ҆бо ꙗ҆́ко ѿц҃ъ ѹ҆ча́щи и҆скꙋси́лъ е҆си , ѻ́нѣх же ꙗ҆́ко жестокъ цр҃ь ѻ҆сꙋжда́ѧ и҆спыта́лъ е҆си , и҆ ѿстоѧ́щїи же и҆ преⷣстоѧ́щїи та́кожⷣе мꙋчишасѧ . сꙋгꙋба б҄о и҆хъ прїѧтъ печа́ль , и҆ стена́нїе съ па́мѧтїю минꙋвшихъ · Є҆гда б҄о слы́шахꙋ свои̑хъ ради мꙋче́нїи бл҃годѣѧныхъ и҆хъ , съра́ꙁꙋмѣва́ли г҃а · Въ ѿложе́нїи б҄о дре́вле рече́наго ѿстꙋпи́ша смѣю́щасѧ , на концы̀ слꙋче́нїю ѹ҆диви́шасѧ . неподо́бнаѧ пра́веднымъ жада́юще , ꙁа помышле́нїѧ же беꙁꙋмныхъ непра́вда и҆хъ . в ни́хже блаꙁнѧ́щесѧ честова́хꙋ беꙁъслове́сныѧ пресмыка́ю̑щїисѧ , и҆ ꙁвѣреи лю́тых̾ · Послаⷧ‍҇ е҆си и҆мъ мно́жество беꙁ̾слове́сныхъ животных̾ въ ѿм̾ще́нїе , да поꙁнаюⷮ ꙗ҆́ко и҆́миже съгрѣши́ша си́ми же и҆ мꙋчатсѧ · Не невъꙁможна б҄о всесил̾наѧ рꙋка̀ твоѧ̀ , ꙗ҆́же сътворѝ ми́р̾ ѿ несоѻ҆бра́ꙁныѧ ве́щи . и҆ посла̀ и҆мъ мно́жество медвѣ́деи , и҆л҄и ѹ҆давле́нїѧ льво́ва , и҆л҄и новороженыⷯ гнѣва по́лныхъ и҆ неꙁна́емыхъ ѕвѣреи , и҆ли ѻ҆́гнь ды́шꙋщъ , и҆л҄и ды́ма вонѧ́юща прилага́ющи . и҆л҄и стра́шны ѿ ѻ́чїю и҆́скры насыла́ющи . и҆хже не то́кмо па́кость можа́ше и҆стребити  , н҄о и҆ ѻ́браꙁъ ѹ҆боѧ́сѧ погꙋби́ти . и҆ беꙁъ тѣхъ е҆ді́нѣмъ дх҃омъ па́сти мого́ша , ѿ сꙋда го́нени , и҆ раꙁвѣа́ни ѿ дх҃а си́лы твоеѧ , н҄о всѧ в мѣ́рꙋ и҆ число̀ и҆ превѣ́съ расмотри́лъ е҆си . Мно́го б҄о мощи тебѣ па́че е҆сть всегда , и҆ державѣ мы́шца ̾ твоеѧ кт҄о съпроти́витсѧ . и҆же ꙗ҆́ко стра́жнк̾ въ превѣсе тако весь ми́ръ преⷣ тобо́ю , и҆ ꙗ҆́ко ка́плѧ росы̀ ѹ́тренїѧ сходѧ́щїѧ на́ ꙁемлю . ми́лꙋеши же всѣхъ ꙗ҆ко всѧ̀ мо́жеши , и҆ преꙁира́еши грѣхѝ чл҃комъ въ покаѧ́нїе . лю́биши же сꙋщаѧ вс҄ѧ , и҆ ничто́же гнꙋша́еши и҆же сътвори́лъ е҆́си , ни б҄о ненави́дѧщи чт҄о ѹ҆краси́лъ е҆си . ка́коже пребысть сїе а҆ще ты̀ не и҆ꙁво́ли , и҆л҄и е҆же не нарече́но ѿ тебѐ съхрани́сѧ . щади́ши же всѧ̀ ꙗ҆́ко твоѧ сꙋть влⷣко дш҃елю́бныи ·
Глⷡ‍҇а , в҃і · Нетлѣ́нныи б҄о дх҃ъ твои еⷵ въ всѣхъ . тѣмже ꙁаблꙋжа́ющихъ по ма́лѣ ѻ҆блича́еши , и҆ в ни́хже съгрѣша́юⷮ въспомина́ѧ ѹ҆чи́ши , да премѣни́вшесѧ ѕло́бы вѣрꙋюⷮ в т҄ѧ г҃и . и҆ дре́внихъ б҄о ѻ҆бита́телеи ꙁемлѝ ст҃ыѧ твоеѧ , въꙁненави́дѣлъ е҆си ради дѣѧ́нїи ꙁлы́хъ . вол̾швенїи и҆́хже творѧ́хꙋ , и҆ жрътвы не прпⷣбныхъ . и҆ чадоѹ҆бїец̾ немлⷵтивыхъ , и҆ ѹ҆тробоꙗ҆́дцовъ члчⷵкихъ плотеи и҆ кровопїицевъ ѿ среды ст҃ыⷯ і҆ и́стинныхъ твои̑хъ . и҆ господїи ро́довъ дш҃ъ беспо́мощ̾ныхъ въсхотѣлъ е҆си погꙋби́ти рꙋками ѿц҃ъ на́шихъ . да досто́ино прїиметсѧ преселенїе ѻ́трокъ бж҃їихъ , и҆же ѹ҆ тебе всѣхъ дра́жїе е҆сть ꙁемлѧ̀ . н҄о и҆ си́мъ ꙗ҆́ко чл҃комъ прости́лъ е҆си посла́лъ же е҆си преⷣтекꙋщихъ во́и твои̑хъ ꙗ҆́ко ѻ҆́сы , да тѣхъ пома́лꙋ и҆стребѧ́тъ · Не неси́ленъ бѣше въ бра́ни покори́ти нечести́выхъ пра́веднымъ , и҆л҄и ꙁвѣремъ сверѣпымъ , и҆л҄и сло́вꙋ же́стокꙋ по е҆дїномꙋ потреби́ти · Сꙋдѧ́щи же пома́ле даѧ́ше мѣсто покаѧ́нїю , не невѣдѧщи ꙗ҆́ко лꙋка́въ е҆сть родъ и҆хъ и҆ е҆стестве́наѧ ѕло́ба и҆хъ , и҆ ꙗ҆́ко не премени́тсѧ помышле́нїе иⷯ въ вѣки . сѣмѧ б҄о бѣ про́клѧто ѿ нача́ла , ниже боꙗ҆́щисѧ кого ѿпꙋще́нїе дава́ше грѣхомъ и҆хъ . кт҄о б҄о речетъ тебѣ , чт҄о сътвори́лъ е҆си , и҆л҄и кт҄о постоитъ проти́вꙋ сꙋдꙋ твое̑мꙋ кт҄о по́имеⷮ тебе ѻ҆ ꙗ҆ꙁы́цехъ поги́бшихъ иⷯже ты̀ сътвори , и҆ли кт҄о въ преⷣста́нїе ти прїи́детъ ѿмщаѧ ѻ҆ ѻ҆би́дѧщихъ чл҃цехъ . нѣсть б҄о и҆нъ б҃ъ ра́ꙁвѣ тебе и҆же ради́тъ ѻ҆ всѣхъ . да пока́жеши ꙗ҆́ко не непра́во сꙋди́лъ е҆си , ниже цр҃ь и҆л҄и мꙋчи́тель преⷣ тобою въꙁыска́ти могꙋтъ и҆хж погꙋби́лъ е҆си · Пра́веденъ сы́и , пра́во всѧ̀ раꙁ̾смотрѧ́е̑ши . неполе́ꙁнаго же мꙋчитисѧ ѻсꙋдиши , и҆ чю́жда твори́ши ꙁе́мныѧ си́лы · Крѣпость б҄о твоѧ ѻ҆правда́нїю нача́ло , и҆ еже всѣхъ тебе владычествовати и҆ всѣхъ щадѣти творитъ . крѣпость б҄о пока́жеши невѣрꙋющемꙋ въ си́лѣ съврьше́нѣи , и҆ въ невѣдꙋщихъ дрьꙁость ѻ҆бличиⷲ ты́ же влⷣко си́лныи въ кро́тости сꙋдиши , и҆ съ вели́кимъ щаде́нїемъ раꙁъсматрѧ́еши наⷵ · С тобо́ю б҄о е҆сть е҆гда хо́щеши мощѝ , наѹ҆чиⷧ‍҇ же е҆си лю́ди своѧ си́цевыⷯ ра́ди дѣл̾ , ꙗ҆́ко подоба́етъ пра́ведномꙋ бы́ти чл҃колю́бцꙋ . и҆ въ бл҃гоѹ҆пова́нїи сътвори́лъ е҆си сн҃ы твоѧ , ꙗ҆́ко дае́ши ѻ҆ грѣсехъ покаѧ́нїе · А҆ще б҄о вра́г̾ ѻ҆́трокъ твои̑хъ и҆ длъжныⷯ смр҃ти , и҆ съ си́цевыми мꙋчилъ е҆си въ имѣнїемъ и҆ млⷵтїю , даѧ́и лѣта и҆ мѣсто и҆́миже и҆ꙁмѣнѧ́тсѧ ѕло́бы . с коли́кимъ прилежа́нїемъ сꙋди́лъ е҆си сн҃ы твоѧ . и҆хже ѿц҃емъ клѧ́твы ꙁавѣща́нїѧ далъ е҆си бл҃гихъ въꙁдержа́нїи . насъ ѹ҆бо накаꙁꙋѧ , врагѝ наша т̾ма́ми бїеши . да бл҃госты́ню твою помышлѧ́еⷨ сꙋдѧ́щи , сꙋди́ми же ча́емъ млⷵти . ѿню́дꙋже и҆ непра́ведныхъ въ беꙁꙋмїи жи́вшиⷯ живо́тъ  . своиствеными и҆хъ мрь́ꙁостѧми мꙋчилъ е҆си · И҆б҄о въ ꙁаблꙋже́нїе пꙋтїи должа́е блꙋди́ша , богѝ мнѣша ꙗ҆́же въ животныхъ , врагоⷨ беꙁъче́стна , младенецъ беꙁⷨꙋныхъ м̾щенїе лжꙋще · Тѣмже ꙗ҆́ко ѻ҆трокоⷨ беꙁъслове́сныⷨ сꙋдъ в̾ порꙋга́нїе посла́лъ е҆си . и҆же порꙋга́ньми ꙁапреще́нїѧ не наѹ҆чи́шасѧ , досто́ина сꙋда бж҃їѧ и҆скꙋсѧⷮ · В ниⷯ же б҄о сїи страдахꙋ нꙋжда́хꙋсѧ ѻ҆ сихъ и҆хже мнѧ́хꙋ богѝ . в ни́хъ мꙋчи́ми бѣша вѣдꙋще е҆гоже прежде ѿмѣта́хꙋсѧ ꙁнати б҃а и҆́стиннаго поꙁна́ша · Тѣм̾же и҆ конецъ ѻ҆сꙋжде́нїѧ ихъ прїиде на нѧ ·
Глⷡ‍҇а , г҃і · Сꙋе́тниⷤ‍ⷷ ѹ҆бо вс҄и чл҃ци  , в ниⷯже не поⷣлежиⷮ премꙋдрость ѻ҆́ бѕ҃ѣ . и҆ ѿ ви́димых̾ бл҃гъ не мого́ша враꙁꙋмѣти сꙋщаго . н҄и дѣлахъ вне́млющи поꙁнаша хитрьца . но и҆ли ѻ҆́гнь , ил҄и дх҃ъ , и҆ли скоръ воꙁдꙋхъ , и҆ли вѣнецъ ѕвѣꙁда́мъ , и҆ли ꙁѣлнꙋю во́дꙋ , и҆ли свѣтила нбⷵныѝ стро́ители ми́рꙋ , бл҃гы въꙁакони́ша , иⷯже красотою ѹ҆слажа́ющесѧ боги мнѣша · да ѹ҆вѣдѧтъ колико сиⷯ влⷣка лꙋчши . красоты б҄о родонача́лникъ соꙁда ѧ҆̀ . а҆щеⷤ‍ⷷ си́лѣ и҆ дѣа́нїю ѹ҆дивлѧюⷮсѧ , да раꙁꙋмѣюⷮ ѿ ниⷯ колико сътворивыи сїѧ силнѣишїи еⷵ . ѿ велі́чества б҄о красоты и҆ꙁда́нїи неи̑ꙁгл҃ан̾ныи рододѣлатель иⷯ вѣдⷮѣсѧ . н҄о ѻ҆баⷱ‍҇ ѻ҆ сиⷯ е҆сть ѹ҆ничиженїе ма́ло , и҆бо са́ми сїи въскорѣ прельщаюⷮсѧ бг҃а и҆́щꙋщи и҆ хотѧщи ѻ҆брѣсти . въ дѣлеⷯ б҄о е҆го живꙋще ислѣдꙋюⷮ , и҆ совѣтꙋюⷮсѧ ꙁра́комъ ꙗ҆́ко бл҃га ви́димаѧ , паки ни́же сїи прощени , а҆ще б҄о толикаго воꙁмогоша вѣ́дѣти , да могꙋтъ съꙁрѣти вѣ́къ . си́хже влⷣки како скоро не ѻ҆брѣтоша . ѻ҆каа́ни же сꙋть и҆ въ мр҃твыхъ ѹ҆пова́нїа иⷯ , и҆же приꙁваша бо́ги сѣлъ рꙋк̾ чл҃ческихъ . ꙁла́то и҆ сребро̀ хитрости ѹ҆мышленїе , и҆ подобїѧ животныⷯ , и҆ли ка́мени неключи́маго дѣло рꙋки дре́внеи · А҆ще же кт҄о веще сѣчецъ текто́н̾ , ѿ лѣса древо право ѿсѣчеⷮ и҆ ѻ҆тешеⷮ бл҃гоѹ҆чне вс҄ю корꙋ̀ е҆го , и҆ хитръствꙋѧ бл҃голѣпне сътвориⷮ добр̾ сосⷣꙋ въ съжитїе живота , проданїе же дѣ́ла на ѹ҆готова́нїе бра́шна и҆ꙁдав̾ насытиⷵ . і҆ и҆ꙁмѣнено е҆же ѿ ниⷯ ни въчтоⷤ‍ⷷ бл҃гопотребно , древо кри́во сꙋчїа поⷧ‍҇но , прїиⷨ и҆ꙁваа съ расꙋжденїеⷨ меⷣлѣнїѧ свое̑го . и҆ во и҆скꙋсѣ ра́ꙁꙋма и҆ꙁъѻ҆бра́ꙁи е҆го , и҆ ѹ҆подоби е҆го ѻ҆́браꙁꙋ чл҃чꙋ , и҆ли нѣкое̑мꙋ живоⷮномꙋ . и҆ помаꙁа е҆го шарами раꙁли́кими и҆ ѻ҆чер̾мни ма́сть е҆го , и҆ всѧкъ порокъ и҆же на немъ е҆сть ниꙁма́ꙁа . и҆ сътвори е҆мꙋ досто́ино ѻ҆бита́нїе , и҆ на стѣнѣ поста́ви е҆̀ , и҆ ѹ҆крѣпивши желѣꙁоⷨ да не ѹ҆бо падетъ проꙁрѣ е҆̀ . вѣ́дыи ꙗ҆́ко не мо́жеⷮ помощи себѣ , и҆б҄о и҆́доⷧ‍҇ е҆сть , и҆ требѣ е҆сть е҆мꙋ помощи . ѻ҆ притѧжанїѧх же и҆ ѻ҆ брацⷯѣ е҆го и҆ чадѣхъ молѧсѧ , не стыди́тсѧ къ беꙁъдꙋшномꙋ гл҃ѧ . и҆ ѻ҆ ꙁдра́вїю ѹ҆бо не́мощнаго приꙁыва́етъ , и҆ ꙁа живоⷮ мрътваго мо́лиⷮⷮ , и҆ въ помо́щъ неключи́мꙋ приꙁовеⷮ . і҆ ѻ҆ пꙋтьше́ствїи про́ситъ и҆́же ходи́ти не мо́жет̾ , и҆ притѧжанїи и҆ дѣа́нїю и҆ рꙋкотвер̾женїѧ некрѣпкаго рꙋками и҆ мꙋжества про́ситъ ѿ него̀ , и҆же всⷯѣ е҆сть не́мощнѣи ·
Глⷡ‍҇а , д҃і · Плы́ти паки кт҄о помы́слиⷮ , и҆ сверѣпыѧ волны̀ преходи́ти . носѧ́щаго е҆го кораблѧ̀ тлѣннѣишаго дре́ва приꙁыва́етъ · ѻ҆́ное же ѹ҆бо похотѣнїе къ снабдѣнїю смы́слилъ , хи́трец же мꙋ́дростїю содѣла · Ты же ѿч҃е състроа́еши пораꙁꙋмѣнїе , ꙗ҆́ко далъ е҆си и҆ въ мори пꙋть , и҆ въ волнаⷯ стеѕю крѣпча́ишꙋ покаꙁꙋющи ꙗ҆́ко си́ленъ е҆си ѿ всѧ́кого спасти , да а҆́ще и҆ беꙁъ хꙋдожества кт҄о въꙁыидетъ . хо́щеши же да не бꙋдꙋтъ праꙁни дѣла премꙋ́дрости твое́а , сего ради и҆ мало́мꙋ дре́вꙋ , въвѣрѧ́ютъ чл҃цы дш҃а своа · и҆ преходѧ́ще влъны корабльцемъ и҆ꙁбавле́ни сꙋть . и ѿ нача́ла б҄о погибшихъ го́рдыⷯ гигаⷩ‍҇товъ · Ѹ҆пова́нїе мира въ корабльци и҆ꙁбѣжа , ѻ҆ста́ви вѣкꙋ сѣмѧ рожденїѧ , рꙋкою твое́ю ѹ҆строе́но · Блⷵвитъ б҄о сѧ дре́во и҆́мже быва́етъ ѻ҆правда́нїе , рꙋкотворенїе же проклѧто е҆сть і҆ и҆же сътвори е҆го . ꙗ҆́ко е҆же содѣла тлѣнное , б҃а и҆менова . въ равне б҄о ненави́дима сꙋть б҃ꙋ нечествꙋѧ́и и҆ нечестїе е҆го . и҆б҄о сътвореное съ сотворшимъ ѹ҆мꙋ́читсѧ · Сего ради и҆ въ и҆́долехъ ꙗ҆ꙁы́ческихъ не бꙋдетъ расмотренїе , ꙗ҆́ко въ сътворенїю бж҃їеⷨ въ мръꙁость сътворени сꙋть . и҆ въ соблаꙁнъ дш҃амъ чл҃ческиⷨ , и҆ в сѣть нога́мъ бꙋи̑хъ . начало б҄о блꙋженїа е҆сть вънима́нїе и҆́долехъ , ѻ҆брѣтенїе и҆хъ ради тлѣнїе живота̀ е҆сть · ниже б҄о бѣ ѿ нача́ла , ниже бꙋдетъ въ вѣки . тщесла́вїе б҄о чл҃къ вни́де въ ми́ръ , и҆ сего ради кратокъ и҆хъ конецъ въмѣнисѧ · Го́рькимъ б҄о пла́чемъ сѣтꙋ́ѧ ѿц҃ъ скоро восхищенаго чада ѻ҆́браⷥ сътвори · Є҆гоже тогда̀ чл҃ка мр҃тва . нн҃ѣ ꙗ҆́ко б҃а чествова́ша . и҆ предаде поⷣрꙋчнымъ та́ины и҆ жрътвы · потомъ въ времѧ въꙁмо́же нечестивыи ѻ҆быча́и ꙗ҆́ко ꙁаконъ съхраненъ е҆сть , и҆ мꙋчителеи повеленїемъ чествова́хꙋсѧ и҆ꙁваѧ́ннаѧ . и҆́хже в лице не могꙋще чествовати чл҃цы далнѧго ради ѻ҆бита́нїѧ , и҆ꙁдалеча же ѻ҆́браꙁъ и҆ꙁъѻ҆браженъ и҆ꙁнесенъ е҆сть ꙗ҆влѧ́ющи ѻ҆́҆́браꙁъ цр҃евъ е҆гоже чествовати сътвори́ша . да ѿстоѧ́щаго ꙗ҆́ко настоа́щаго чествꙋ́ютъ съ прилежанїемъ . въ повеленїе ꙁа́кона и҆ не раꙁꙋмѣ́ющиⷯ хꙋдожника и҆ꙁмѣнѧше любочестїе . се́и б҄о хотѧ ѹ҆годи́ти дръжателю принꙋдисѧ хи́тростїю свое́ю да подобїе на́ипаче въѻ҆браꙁитъ · Мно́жество же чл҃къ и҆ꙁ̾влечено блгⷣти дѣланїѧ ради . въ ма́лѣ чествованаго чл҃ка , и҆ нн҃ѣ б҃а въмѣни́ша . и҆ сїе бысть жи́тїю въ лаѧ́нїе , ꙗ҆́ко ласканїю и҆л҄и мꙋчительствꙋ послꙋжи́ша чл҃цы , ꙗ҆́ко не ѻ҆бщено и҆мѧ ка́менїеⷨ и҆ древомъ ѻ҆бложи́ша · Посемъ и҆ не довлѣша прельщатисѧ ѻ бж҃їю ра́ꙁꙋмѣ , но и҆ въ велицѣ живꙋще беꙁꙋмїи бра́ни , сицеваѧ ꙁла́ѧ миръ и҆менꙋюⷮ . и҆ли сн҃оѹ҆бїиство жрꙋще , и҆ли съкровеныѧ жрътвы творѧ́ще , и҆ли неи̑стовъства ѿ и҆ныⷯ сложенїи подобїѧ приводѧ́ще . ниже живота ниже браковъ чи́сто е҆ще съхранѧ́тъ , е҆теръ е҆тераго и҆ли дреколемъ ѹ҆бива́етъ , и҆ли блюдѧ́щи ѻ҆скор̾блѧеⷮ . всѧ же смѣшена сꙋть , кро́вь и҆ ѹ҆бїиство , татьба , и҆ лесть , и҆стлѣнїе , и҆ невѣръствїе , и҆ смꙋщенїе , ꙁаклинанїе , молва , бл҃гыⷯ блгⷣти не в̾спомѧновенїе , дш҃амъ ѻ҆скверненїе , роженїю премѣненїе , бракомъ бесчинїе , прелюбодѣа́нїе стꙋдодѣ́анїе · Не и҆менована б҄о и҆́доломъ слꙋженїѧ , начало всѣмъ ꙁлы́мъ и҆ вина и҆ конецъ е҆сть . и҆ли е҆гда̀ веселѧтсѧ неи̑стоⷡ‍҇ствꙋ́ютъ , и҆ли пророкꙋюⷮ ло́жнаѧ , и҆ли живꙋтъ неправеⷣне , и҆ли ꙁаклина́ютсѧ скоро . беꙁдꙋшныⷨ б҄о и҆́долоⷨ надѣ́ютсѧ , ѕл҄ѣ кленꙋщесѧ во льсти ниꙁъмꙋдрꙋюще преподобїе . не бо си́ла кленꙋщихъ , н҄о съгрѣша́ющимъ сꙋдъ приходитъ вы́нꙋ ꙁа престꙋпленїе неправеⷣнымъ ·
Глⷡ‍҇а , е҃і · Ты же б҃ъ нашъ бл҃гъ и҆стинеⷩ‍҇ е҆си , долготръпеливъ и҆ ми́лостивъ расмотрѧ́ѧ вс҄ѧ . и҆б҄о а҆ще съгрѣшае̑м̾ твоѝ е҆смы̀ вѣдꙋще деⷬ‍҇жа́вꙋ твою . и҆ а́ще не съгрѣша́емъ вѣмы ꙗ҆́ко тебѣ въмѣнихомсѧ . поꙁна́ти б҄о тебе вс҄есъвръшена е҆сть пра́вда , и҆ вѣдѣти си́лꙋ твою ко́рень е҆сть бесмр҃тїѧ · Ниже б҄о прельсти на́съ чл҃къ ѕл҃охи́трьныхъ помышленїе , ниже сѣнїю пи́саныи . трⷣꙋ бес плода ѻ҆́браꙁъ и҆ꙁваѧнъ раꙁличными виды , и҆же дасть беꙁꙋмномꙋ похотѣнїе , и҆ любѧтъ мр҃твыⷯ ѻ҆браꙁовъ виды беꙁъ дш҃ѧ . тѣмже лꙋкавымъ любители достоини смр҃ти сꙋть , и҆же творѧтъ таковаѧ ꙗ҆́коже чествꙋютъ и҆миже дѣиствꙋютъ и҆хже любѧтъ · И҆бо скꙋделникъ мѧ́къкїѧ ꙁемлѧ̀ мнꙋщи съ трꙋдомъ дѣла́етъ , ко и҆ꙁъѻ҆билїю насъ кое̑гождо . но ѿ сего же бренїѧ соꙁда , и҆ ꙗ҆́же чи́стыхъ дѣлъ слꙋженїѧ сосꙋды и҆ съпротивныѧ же всѧ̀ подобне . сиⷯ же и҆ на кое̑гождо е҆сть потреба , сꙋдїѧ е҆сть бренодѣ́латель . и҆ ꙁл҄отрꙋдникъ бога сꙋетна ѿ сегоже творитъ бренїѧ · И҆же въ ма́лѣ преже ѿ ꙁемли сътворенъ бысть , и҆ по ма́лѣ и҆́детъ и҆ꙁ неѧ́же въспрїѧ́тъ бы́сть дш҃ею домъ · тѧжетно е҆сть и҆хъ прилежа́нїе , не помышлѧ́а ꙗ҆́ко бꙋдетъ твори́ти · ниже ꙗ҆́ко крато конечно житїе и҆́маⷮ  , ꙁла́тодѣлателемъ и҆ сребро̀лїѧтелемъ , и҆ мѣ́ди ꙁда́телемъ подоби́сѧ , и҆ сла́вꙋ мнитъ и҆же хи́тре дѣла́етъ · Пепелъ б҄о е҆сть срⷣце е҆го , и҆ ꙁемлѧ̀ про́ста ѹ҆пова́нїе е҆го , и҆ бренїѧ хꙋж̾ши животъ е҆го , ꙗ҆́ко не ѹ҆вѣде съꙁда́вшаго е҆го , и҆ воⷣхнꙋвшаго е҆мꙋ дш҃ꙋ дѣлателнꙋ . и҆ въд̾хнꙋвшаго дх҃ъ животныи . н҄о въмѣниша порꙋга́нїе быти животъ на́шъ , и҆ житїе вс҄е ѹ҆праꙁнено е҆сть на приѻ҆брѣтенїе · Подоба́етъ б҄о рещи ѿнꙋдꙋже а҆ще и҆ ѿ ꙁл҄а приѻ҆бристи . се́и б҄о паче всⷯѣ вѣдѣ ꙗ҆́ко съгрѣша́етъ , вещи ꙁе́мленыѧ съкрꙋшены сосꙋды і҆ и҆ꙁваѧ́нїѧ рододѣлныхъ . всѣ же пребеꙁꙋмнѣишїи и҆ беꙁъчестнѣиши , паче дш҃и младеⷩ‍҇ца , вра́ѕи людїи твои̑хъ понꙋди́вшїи их̾ . ꙗ҆́ко вс҄ѧ и҆́долы ꙗ҆ꙁы́чески мени́ша бо́ги , и҆́мже ниже ѻ҆́чїю бы́ти въ виденїе , ниже но́ꙁдри въ привлеченїе а҆́е̑ра , ниже ѹ́ши слꙋшати ниже перъсты рꙋкъ въ ѻ҆сѧѕа́нїе , и҆ но́ги и҆хъ пра́ꙁны ко хожⷣенїю . чл҃къ б҄о сътвори и҆хъ , и҆ дꙋхъ въꙁа́именыи соꙁда и҆хъ . н҄и е҆ді́нъ б҄о чл҃къ мо́жетъ себѣ подобна б҃а соꙁдати , смр҃тенъ же сы́и , мр҃тва дѣ́лаетъ рꙋка́ма беꙁако́нныма · Лꙋ́че б҄о еⷵ е҆го и҆́долъ ꙗ҆́ко се́и ѹ҆бо поживе ѻ҆́н же нико́гда . и҆ животнаѧ же бѣднаѧ чтꙋⷮсѧ , беꙁꙋмїе б҄о сърас̾сꙋдное и҆́ныⷯ е҆сть хꙋжшее · Ниже е҆ли́ко вожделѣти ꙗ҆́ко въ животныⷯ лица̀ бл҃га бꙋдⷮꙋ , ѿбѣжа же и҆ бж҃їѧ хвала и҆ блⷵве́нїе е҆го ·
Глⷡ‍҇а , ѕ҃і · Сего ради же и҆ сїи подобнѣ пострадали сꙋть и҆ досто́ине , и҆ мно́жествоⷨ ѕвѣреи и҆стреблени сꙋть · Сего ради мꙋченїѧ ѹ҆бл҃жиⷧ‍҇ е҆си лю́ди твоѧ , въ похотѣнїе во́ли стра́нническа въкꙋшенїѧ , пи́щꙋ ѹ҆готовалъ е҆си крастели . да ѻ҆ни ѹ҆бо вожделѣвшїи пи́ща , покаꙁа́нїем̾ посла́ныⷯ . и҆ ѿ нꙋ́жнаго хотѣ́нїѧ ѻ҆братѧⷮсѧ · Сїи же въ ма́лѣ ни́щи бы́ша , и҆ стра́нна прїимѣша въкꙋше́нїѧ · Подоба́ше б҄о ѻ҆нѣмъ беꙁ̾ѿвѣтнеи нищетѣ наити мꙋчи́тельствомъ · Сиⷨ же толи́ко покаꙁа́ти , ка́ко враги иⷯ мꙋ́чишасѧ · И҆бо тѣмъ на́иде жесто́къ ѕвѣ́реи гнѣвъ , кꙋса́нїемъ сверѣпыхъ и҆стреблѧ́хꙋсѧ ѕмїев̾ · Но не до конца пребы́сть гнѣвъ твои , въ накаꙁа́нїе же въ ма́лѣ смꙋще́ни сꙋть · Ꙁна́менїе и҆мѣ́ющи спⷵнїю , на въспомѧненїе ꙁа́повѣди ꙁако́на твое̑го · ѻ҆брати́выисѧ ѹ҆бо , не въꙁрѣ́ннаго ради цѣлѧ́шесѧ , н҄о тебе ради всѣхъ сп҃са · И҆ в сем̾ же накаꙁаⷧ‍҇ е҆си враги на́ша , ꙗ҆́ко т҄ы е҆си и҆ꙁбавлѧ́аи ѿ всѧ́кого ѕл҄а , и҆х̾же б҄о а҆кри́ды и҆ мышица поби́ша кꙋса́нїеⷨ , и҆ не ѻ҆брѣтесѧ цѣ́льба дш҃амъ и҆хъ ꙗ҆́ко досто́ини бѧ́хꙋ ѿ таковыхъ мꙋчитисѧ , сн҃овъ же твои̑хъ ниже ѕмїевыхъ ꙁꙋбо́въ ꙗ҆́ды ѻ҆долѣша , млⷵть бо твоа приходѧ́ще и҆сцѣлѧ́ше и҆хъ . въ па́мѧть б҄о словесъ твои̑х̾ ѹ҆секнѧ́хꙋсѧ , и҆ ско́ро и҆сцѣлѧ́хꙋсѧ , да не въ глꙋбинꙋ в̾пада́юще ꙁабве́нїа , ѿлꙋча́тсѧ твое̑го бл҃годѣѧ́нїѧ . ниже б҄о ꙁе́лїе ниже ѻ҆бѧꙁа́нїе и҆сцѣли и҆хъ , н҄о сло́во твое г҃и и҆же цѣли́тъ всѧ · Ты б҄о животꙋ и҆ смр҃ти вла́сть и҆́машъ , і҆ и҆ꙁво́диши да́же до вра́т̾ а҆́дꙋ и҆ въꙁво́диши . чл҃ккъ же ѹ҆биваеⷮ ꙁло́бою свое̑ю , и҆сшеⷣ же дх҃ъ не въꙁврати́тъ , ни приꙁове́тъ дш҃ꙋ и҆же въспрїа́та е҆сть · твое̑ѧ же рꙋки и҆ꙁбежа́ти невъꙁмо́жно е҆сть . ѿмѣта́ющи бо сѧ тебе вѣдѣти нечести́вїи , въ крѣ́пости мышца твое̑а бїени сꙋть , стра́нными дожⷣами и҆ градами и҆ бꙋрѧми гони́ми страда́ша , и҆ ѻ҆гнеⷨ растаа́ни · Пресла́вное б҄о въ всеѹ҆чаща́ющеи водѣ мно́жае дѣлаеⷮ ѻ҆́гнь . котора́ющъ б҄о сѧ е҆сть ми́ръ па́че пра́ведныхъ · Когда ѹ҆бо ѹ҆кротѧ́шесѧ пла́мень , да не съгорѧⷮ и҆же на нечестивыхъ послана бѣхꙋ животнаѧ . н҄о сїи ꙁрѧ́ще вѣ́дѧтъ ꙗ҆́ко бж҃їѧ сꙋда стражꙋтъ гоне́нїе , нѣкогдаже междꙋ водо́ю ѻ҆гнь палѧ́ше , даже беꙁако́наго ꙁемлѝ рожде́нїѧ растлиⷮ . и҆хже ра́ди а҆гг҃лъскою пи́щею пита́лъ е҆си лю́ди твоа , ѹ҆гото́ванъ хлѣбъ с нб҃се пода́лъ е҆си и҆мъ беꙁъ трꙋда , всеѹ҆слажде́нїе в себѣ и҆мѣ́ющи и҆ всѧ́кꙋ сла́дость бл҃гово́н̾наго въкꙋше́нїѧ . съставле́нїѧ же твое̑го и҆ сла́дости твоеѧ сн҃оⷨ покаꙁа̀ . и҆ ѹ҆гажда́ющи е҆ді́ного ко́ждо во́ли ꙗ҆́же въсхотѣ , къ чемꙋ же кт҄о хотѧ́ше превраща́шесѧ . снⷢ‍҇ѣ же и҆ ледъ пребыва́ше си́лꙋ ѻ҆́гненꙋ и҆ не растаѧ́шесѧ , да ѹ҆вѣдѧтъ ꙗ҆́ко плодъ враго́въ и҆стреблѧ́ше ѻ҆́гнь горѧ́щїи , въ́ градѣ и҆ дождѣхъ блиста́ю̑щи · Сего ра́ди да сѧ паки питаюⷮ пра́веднїи , и҆ ѻ҆́гнь паки своеѧ силы лиши́сѧ · творе́нїе б҄о тебѣ творцꙋ слꙋжа́ше , распростира́етсѧ на мꙋкꙋ проти́вꙋ непра́ведныхъ , и҆ легча́е тво́ритсѧ въ бл҃годѣѧнїе ради на тѧ надѣю́щихсѧ . сего ра́ди и҆ тогда̀ всѧ̀ преѻ҆браже́на всⷨѣ кормителница , блгⷣти твоеѧ слꙋжа́ше къ во́ли и҆хъ и҆же ѿ тебе пожелѣни сꙋть . да наѹ҆ча́тсѧ сн҃ове твоѝ и҆́хже въꙁлюбиⷧ‍҇ е҆си г҃и , ꙗ҆́ко не рожде́нїѧ плодо́въ пита́ютъ чл҃ка , н҄̑о сло́во твое тебѣ вѣ́рющихъ соблюда́етъ . чт҄о б҄о ѻ҆гне́мъ не растлѣно скоро ѿ малы́ѧ лꙋча слн҃чныѧ грѣ́емое растаѧ́шесѧ , да ꙁна́емо бꙋдетъ всѣмъ ꙗ҆́ко подоба́етъ дости́гнꙋти слн҃цꙋ къ блⷵвенїю твое̑мꙋ , и҆ къ въꙁ̾сїѧнїю свѣтⷶ тебѣ поклони́тисѧ · Не бл҃годарно б҄о ѹ҆пова́нїе ꙗ҆́ко ꙁиⷨныи и҆́неи раста́е̑тъ , і҆ и҆ꙁлїетсѧ ꙗ҆́ко вода̀ неключи́ма ·
Глⷡ‍҇а , ꙁ҃і · Вели́ци сꙋть сꙋди твоѝ г҃и , и҆ не и҆ꙁъгл҃анны . сего ра́ди ненакаꙁа́нїи дш҃а съблаꙁни́ша , въспрїѧша б҄о наси́ловати ꙗ҆ꙁы́къ ст҃ыи беꙁаконнїи . ѹ́ꙁники т̾мы̀ и҆ долгою но́щїю свѧ́ꙁани и҆ ꙁаключе́ни поⷣ кровы бѣгльцы вѣчнаго провѣдѣнїѧ лежа́ша · Ѹ҆таи́ти б҄о мнѧ́щесѧ въ мра́чныхъ грѣсехъ , въꙁвѣсти́сѧ приключе́нїе , и҆ расточе́ни сꙋть ѹ҆жаса́ющесѧ стра́шно , и҆ съ ѹ҆дивле́нїемъ ꙁлы́мъ въꙁмꙋщени сꙋть . ниже б҄о съдръжа́щїи и҆хъ покровъ беꙁъ стра́ха съхранѝ , шꙋ́ми же съходѧ́ще въꙁмꙋща́хꙋ . и҆ привидѣнїѧ печа́лны ꙗ҆влѧ́ющисѧ . ѹ́жасъ тѣмъ подавахꙋ . и҆ ѻ́гнь б҄о ни е҆ді́ныѧ си́лы можаше тѣмъ въꙁда́ти ни ꙁвѣ́ꙁды ѿ свѣтлаго пла́мени просвѣти́ти можа́хꙋ т҄ꙋ но́щъ стра́шнꙋю . ꙗ҆влѧ́ше же сѧ и҆мъ токмо скоръ ѻ҆́гнь стра́ха и҆спо́лнъ , и҆ стра́хомъ побїени тогда и҆же не ви́дѣша ѻ҆ноѧ . лица̀ ча́ѧхꙋ го́ршаѧ бы́ти и҆хже видѧ́хꙋ · во́л̾хвъ же хꙋдо́жества преложе́ни бѧ́хꙋ въ посмѣхъ и҆ премꙋдрꙋющимъ велича́нїѧ ѻ҆бличе́нїе клѧ́твено . ѻ҆бѣща́ющїи бо сѧ страхи и҆ смꙋще́нїѧ и҆ꙁгна́ти ѿ дш҃а болѧщїѧ , сїи съ посмѣхомъ полни стра́хомъ болѧ́хꙋ . и҆б҄о а҆ще и҆ни кто́ же и҆хъ въꙁмꙋще́не ѹ҆стра́ши и҆ четвероно́гихъ прехо́ди , и҆ ꙁмі́ем̾ ꙁвиꙁда́нїѧ въꙁдви́гнени стра́шно погиба́хꙋ . и҆ а҆е́ра е҆гоже никт҄о ники́м же пꙋтеⷨ и҆ꙁбѣжа́ти въꙁмо́же ѿмѣта́юща себе ви́дѣти . нечистота̀ б҄о своистве́не лꙋка́ваѧ свѣдѣтельствꙋ́етъ ѻ҆сꙋжда́ющи . вы́нꙋ же прїемлюще лю́таѧ , содръжи́мⷶ совѣстїю . ничтоже б҄о е҆сть страⷯ токмо преда́нїе ѿ по́мощеи помышле́нїѧ . внꙋтрь же ме́нше сꙋще чаѧ́нїе бо́лшꙋю мни́тъ нечистотꙋ̀ настоѧ́щего мꙋче́нїѧ вины̀ . тⷨѣже и҆же в немощнꙋю прїидо́ша но́щъ и҆ ѿ не́мощнаго а́да нашеⷣшꙋю т̾мꙋ̀ сно́мъ спѧ́щи . ꙗ҆же ѹ҆бо чюдесемъ попира́хꙋсѧ привидѣнїи ра́ди , и҆ ꙗ҆́же дш҃и и҆счеꙁа́хꙋ преда́нїѧ . скоръ б҄о иⷨ и҆ ненаде́женъ стра́хъ на́иде . а҆щеⷤ‍ⷷ си́це се́и б҄ѣ тꙋ̀ ниꙁпада́ѧ . съхранѧ́шесѧ ѹ҆ темни́цы беꙁъ желѣ́ꙁа ꙁаключеⷩ‍҇ . а҆ще б҄о ꙁемлѣ дѣлатель кт҄о бы́сть и҆л҄и па́стыръ , и҆л҄и пꙋсты́ни дѣлатель трꙋдоⷨ преⷣѻ҆бѧⷮ быⷵ неи̑ꙁбѣж́нꙋю тръпѧше нꙋж́дꙋ . е҆ді́нымъ б҄о ю҆́жемъ желѣꙁныⷨ тмы̀ вси бѧхꙋ свѧꙁа́ни . и҆ли дх҃ъ ꙁвидꙁа́ющи и҆ли межⷣꙋ ча́стыхъ древесныхъ вѣтвеи птиченъ шꙋмъ бл҃гъ , и҆ли си́ла во́днаѧ текꙋщи ѕѣ́лне , и҆ли шꙋмъ ѕѣ́лнаго ниꙁпаде́нїѧ ка́менеи , и҆ли и҆гра́ющимъ ѕвѣремъ тече́нїе невидимое , и҆ли рыка́нїѧ ѕѣлныⷯ ѕвѣреи гла́са , и҆ли ѿꙁыва́ющсѧ ѿ де́бреи го́рскихъ глаⷵ ѻ҆скꙋдѣва́ти творѧще и҆хъ стра́хъ · Всѧ б҄о вселе́ннаѧ свѣтло просвѣща́шесѧ свѣтомъ , несмѣша́нымъ дѣ́ломъ съдержа́шесѧ . самѣ́м же ѻ҆нѣмъ простира́шесѧ тѧжка но́щь , ѻ҆́браꙁъ бꙋдꙋщаго и҆хъ въспрїа́тїа тмы̀ , і҆ и҆мъ самѣмъ бѧше тѧжча́иша  ·
Глⷡ‍҇а , и҃і · Прпⷣбным̾ же твои̑мъ вели́къ б҄ѣ свѣтъ , и҆́хже ѹ҆бо глⷵа слы́шаще ѻ҆́браꙁа же не ви́дѧще · Ꙁане же ѹ҆бо ѻ҆ни того же не страда́хꙋ блажа́хꙋ т҄ѧ , ꙗ҆́ко не пакоствовани преⷣѻ҆биди́ми бл҃годарѧ́хꙋ . и҆ е́же пронестисѧ блгⷣтїю молѧхꙋсѧ · Сихъ ра́ди ѻ҆гнегорѧ́щїи столпъ во́жⷣа имѣша невѣдо́маго пꙋти ше́ствїѧ . слн҃ца же беꙁ̾ па́кости любоче́стнаго стра́н̾ничества пода́лъ е҆си . досто́ини б҄о ѻ҆ни лиши́тисѧ свѣта , и҆ снабдѣтисѧ въ тмѣ . и҆же ꙁаключе́ныхъ стрежа́хꙋ сн҃овъ твои̑хъ , и҆́хъ же ради въсхотѣ неи̑стлѣненъ ꙁако́на свѣтъ вѣкꙋ да́ти . совѣтова́вшиⷯ и҆хъ прпⷣбныⷯ ѹ҆бива́ти младенца , и҆ е҆ді́номꙋ преложе́нꙋ ча́дꙋ и҆ сп҃сенꙋ . въ ѻ҆бличе́нїе иⷯ вꙁѧ̀ мно́жество чаⷣ , и҆ е҆ді́нодꙋшно погꙋби́лъ е҆си въ водѣ ѕѣлнѣи · ѻ҆на б҄о но́щь провѣдѣсѧ ѿц҃емъ на́шимъ , да и҆́стинно вѣдꙋще и҆мже клѧ́твамъ ѹ҆вѣри́ша вожⷣелѣ́ютъ . въспрїѧ́то же бы́сть ѿ людїи твои̑хъ . сп҃сенїе б҄о пра́веⷣных̾ вра́гъ же и҆стребле́нїе . ꙗ҆́ко б҄о ѻ҆бещестилъ е҆си сꙋпоста́ты на́ша , к семꙋ насъ приꙁыва́ющи просла́вилъ е҆си . съкрове́но б҄о жрѧ́хꙋ прпⷣбнїи ѻ҆тро́ки бл҃гихъ , и҆ ꙁако́на бжⷵтвеннаго въ съи̑менова́нїе ꙁавѣщаша · Та́коже бл҃гихъ и҆ бѣ́дныⷯ въспрїѧ́ти ст҃ыⷯ , ѿц҃ъ ѹ́же преⷣвъспѣва́ющиⷯ хва́лꙋ · Воⷥшꙋмѣ же не подо́бно враго́въ во́пль , и҆ пла́чь слы́шашесѧ пла́чющихъ младе́нецъ · Сицевою же ме́стїю ра́бъ съ господи́номъ ѻ҆ꙁлобле́нъ е҆сть , и҆ ѻ҆полче́ныи чл҃къ цр҃еви подо́бнаѧ пострада · Є҆ді́нодꙋшно же ѹ҆бо вс҄и въ е҆ді́номъ и҆мени смр҃тноⷨ , мр҃твыⷯ и҆мѣѧ́хꙋ беꙁ̾численыхъ · Ниже б҄о въ погребе́нїе живы́хъ довлѧше , понеже е҆ді́нымъ м̾гнове́нїемъ честьнѣ́ишїи ро́дъ и҆хъ и҆стребле́нъ е҆сть . ѿ всѣхъ б҄о не вѣрꙋюще ради чародѣѧ́нїѧ , и҆ ради первенецъ и҆стребле́нїа и҆сповѣда́́ша лю́ди бж҃їѧ сн҃ы бы́ти . молча́нїю б҄о съдержа́щꙋ всѣхъ , и҆ но́щь свое̑го тече́нїѧ по́лъ пꙋти и҆мѣше . всемогꙋще сло́во твое г҃и и҆сходѧ́щи ѿ нб҃си ѿ прⷵтлъ црⷵкихъ , жесто́къ брани́тель посреди и҆скорене́нїа и҆ ꙁемли преⷣни́де . ме́чъ ѻ҆́стръ нелицемѣрнаго повелѣ́нїѧ твое̑го носѧ́и , и҆ стоѧ́щи и҆споⷧ‍҇ни вс҄ѧ смр҃ти . и҆ да́же до нб҃си досѧꙁа́ше стоѧ́щи на ꙁемлѝ · Тогда̀ внеꙁа́пꙋ привидѣнїѧ сно́въ лю́тѣ смꙋти́ша и҆хъ , страхи же наидо́ша ненаде́жны . и҆ и́нъ и҆на́мо въверженъ е҆лѣ жи́въ , е҆ѧ́же ради вины̀ смр҃тїю и҆щеꙁа́хꙋ  · видѣ́нїѧ б҄о и҆хъ смꙋти́ша и҆хъ . сїе преⷣѹ҆ча́хꙋ да не вѣдѧще е҆гоже ради ѕл҄а стражꙋще погибо́ша · Прикоснꙋ же сѧ тогда и҆ пра́веⷣныхъ и҆скꙋше́нїе смр҃ти , і҆ и҆стлѣ́нїѧ въ пꙋсты бы́сть мно́жество , н҄о не до́лго пребы́сть гнѣвъ · Потща́ бо̑ сѧ мꙋж́ь непоро́ченъ и҆ преⷣбрашесѧ , свое̑ѧ слꙋжбы ѻ҆рꙋж́їемъ . моли́твꙋ и҆ ѳимїѧ́ма ѻ҆цѣще́нїе принесъ , съпроти́въ ста гнѣвꙋ . и҆ конца наста́вилъ требова́нїѧ , покаꙁꙋющи ꙗ҆́ко твои е҆сть ра́бъ . ѻ҆долѣ же наро́ды не въ си́лѣ теле́снѣи ниже ѻ҆рꙋжїи дѣлаными , н҄о сло́воⷨ повелѣвшаго трꙋжа́тисѧ . клѧтвы ѿц҃ъ и҆ ꙁавѣты помина́ющи хо́лми б҄о ѹ҆ паⷣшихъ дрꙋгъ на́ дрꙋга межⷣꙋ мр҃твыхъ ста́въ и҆ ѿсѣче гнⷡ‍҇ѣ , и҆ раꙁдѣли ꙗ҆́же къ живы́мъ пꙋть . въ ѻ҆дежⷣи б҄о подира б҄ѣ весь ми́ръ , и҆ ѿц҃ъ сла́вы на четы́реѹ҆го́лномъ ка́мени и҆ꙁваѧ́нъ , и҆ вели́чество твое въ дїади́мѣ главы е҆го · Сими прїиде и҆скоренѧа , сїѧ же ѹ҆страши́ша , б҄ѣ бо то́кмо и҆скꙋше́нїе гнѣ́ва дово́лно ·
Глⷡ‍҇а , ѳ҃і · Нечести́вым же до конца̀ беꙁ̾ млⷵти ꙗ҆́рость на́иде · Прови́дѣ б҄о и҆хъ и҆ бꙋдꙋщаѧ , ꙗ҆ко сїи ѻ҆браще́ннїи еже ѻ҆ста́вити , и҆ съ т̾ща́нїемъ ѿпꙋсти́ша и҆хъ · Гна́ша въ слѣд̾ раска́ѧвшисѧ , е҆ще б҄о въ рꙋка́хъ и҆мѣ́юще рыда́нїѧ , и҆ сѣтꙋ́ющисѧ гробомъ мрт҃выⷯ , и҆́нъ себѣ вꙁѧ́ша по́мыслъ беꙁꙋмїѧ . і҆ и҆хже молѧ́щи и҆ꙁгна́ша иⷯ а҆ки бѣгльцы гонѧ́хꙋ · Влеча́ше б҄о и҆хъ къ семꙋ концꙋ досто́ина нꙋжда , и҆ приклю́чшихсѧ не въспомѧнꙋтїе вложѝ · да́же и҆ прочаѧ мꙋкамъ ко и҆сполне́нїю мꙋче́нїѧ . лю́ди же твоѧ пресла́вное пꙋтьше́ствїе и҆скꙋсѝ . ѻ҆ни́ же стра́ннꙋ ѻ҆брѧ́щꙋтъ смр҃ть · Все́ бо творе́нїе въ свое́мъ е҆мꙋ родꙋ̀ па́ки со выⷲше преѻ҆браꙁѧ́шесѧ , слꙋжа́щи своиственыⷨ повеле́нїемъ , да ѻ́троцы твоѝ съхранѧ́тсѧ неврежде́ни . ѻ҆́блакъ ѻ҆сенѧ́щїи по́клъ и҆хъ , и҆ вла́жна ꙁемлѧ̀ сꙋха ꙗ҆ви́сѧ . и҆ꙁ мо́рѧ чермнаго пꙋть беꙁъ прет̾кнове́нїѧ , и҆ по́ле процвита́ющи ѿ волны ꙁѣлныѧ и҆мже весь ꙗ҆ꙁы́къ про́иде , твое́ю рꙋкою покрове́ни · Ви́дѧщи ди́внаѧ и҆ чюдеса̀ , ꙗ҆ко ко́ни насыти́шасѧ , и҆ ꙗ҆ко а́гньци въꙁра́довашасѧ хвалѧ́ще т҄ѧ г҃и и҆ꙁба́вльшаго и҆хъ · Въспомѧнꙋсѧ бо е҆ще и҆мъ , иже въ ѻ҆бита́нїю и҆хъ . ка́ко ѹ҆бо ꙁа рожде́нїе живо́тныхъ и҆ꙁведе ꙁемлѧ скни́фы , и҆ ꙁа рыбы ѿри́гнꙋ рѣка̀ мно́жество жа́бъ · Послѣди же ви́дѣшⷶ и҆ новорожⷣенїе птицъ , ꙗ҆́ко похотѣнїемъ и҆ꙁве́дени , проси́ша сла́достьныѧ пи́ща , въ похотѣнїю б҄о в̾ꙁыидо́ша и҆мъ ѿ мо́рѧ крастели . мꙋче́нїѧ грѣшнымъ наи̑до́ша не беꙁъ быⷡ‍҇шихъ ꙁна́менїи , по нꙋж́ди гро́ма пра́ведне б҄о пострада́ша по свои̑хъ беꙁако́нїѧхъ . и҆б҄о лю́тѣишее ненавидѣнїе на страннолю́бца наста́вишⷶ и҆нїи б҄о неꙁна́емыхъ не прїемлѧ́хꙋ прише́лецъ , сїи же бл҃годѣтелїю страннолю́бцоⷨ слꙋжа́хꙋ , и҆ не тоⷦ‍҇мо н҄о е҆же кое расмотре́нїе бꙋдеⷮ иⷯ . ꙁане насилѧеми въспрїемлѧхꙋ чю́ждиⷯ . нѣцыи же съ пра́ꙁнествами въспрїеⷨлѧ́хꙋ сиⷯ , ѹ҆жѐ ѻ҆бы́чаемъ приѻ҆бща́ющесѧ пра́ведныⷯ . жесточа́ишими ѻ҆ѕлоби́ша бо́лѣꙁньми . побїени же сꙋть ѻ҆слѣпле́нїемъ , ꙗ҆́коже и҆ ѻ҆нѝ при две́реⷯ прпⷣбнаго съ ско́рыми покровени бѧхꙋ тма́ми . ко́ждо же прохода своиⷯ две́рїи и҆ска́ше , і҆ и́хъ ра́ди стихїи премѣне́ны . ꙗ҆́ко въ гꙋслехъ стрꙋны послѣдова́нїю и҆́мени премѣнѧ́тсѧ , и҆ всегда̀ свое̑го шꙋма стрегꙋтъ . ꙁанѐ е҆сть ви́дѣти ѻ҆́браꙁꙋ бы́вшаго и҆́стиннѣ . сꙋха́ѧ въ вла́жнаѧ ѻ҆браща́хꙋсѧ , и҆ е҆ли́ка бѣхꙋ пла́вающїа в ꙁе́млю проидѧ́хꙋ . ѻ҆́гнь можа́ше наⷣ во́дꙋ выш̾ше своеѧ си́лы , и҆ вода̀ ѹ҆гаша́ющꙋ си́лꙋ ꙁабы̀ пла́мени ѿ противле́нїѧ и҆̑стлѣнных̾ живо́тныхъ . не трꙋди́ша пло́теи проходѧ́щихъ . ниже та́ющаго ледоѻ́брꙁне тлѣненъ ро́дъ нетлѣнныѧ пи́ща . по всемꙋ̀ г҃и въꙁвели́чилъ е҆си лю́ди твоѧ , и҆ просла́виⷧ‍҇ е҆си и҆ не пре́ꙁрѣлъ е҆си въ все вре́мѧ и҆ на всѧ́ком̾ мѣсте преⷣстоѧ̀ · 
Конецъ кни́ѕе премꙋдростемъ соло́монимъ · И҆́мать в себѣ Глⷡ‍҇а , ѳ҃і ·
