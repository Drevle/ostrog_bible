КНИ́ГА СЂДЄ́И И҆ИЛВЫ҃ХЪ
Глⷡ‍҇а , a҃ · И бы́сть по скоⷩ‍҇ча́нїи і҆сꙋ́совѣ , въпроша́хꙋ сн҃ове і҆и̑л҃еви е҆гда̀ гл҃юще . кт҄о вꙁы́идеⷮ съ на́ми к ханане́ю въе̑во́дою сѣщ́исѧ с ни́ми · И҆ реⷱ‍҇ г҃ь , і҆ю҆́да вꙁы́идетъ , с҄е да́хъ ꙁе́млю в рꙋ́цѣ е҆го · И҆ рече і҆ю҆́да къ симеѻ҆нꙋ бра́тꙋ свое̑мꙋ . вꙁы́ди со мно́ю свобожда́ти жре́бїи мои , да сѣче́мсѧ съ ханане́ѻмъ · да и҆ а́ꙁъ поидꙋ̀ с тобо́ю свобожда́ти жре́бїи твой · И҆ и҆дѐ с нимъ симеѻ́н̾ · И҆ вꙁы́иде і҆ю́да и҆ да́сть г҃ь ханаа́на , и҆ фереꙁе́ѧ в рꙋцѣ е҆го , і҆ и҆ꙁбы́ша в̾ веꙁе́цѣ . і҃ , ты́сꙋщъ мꙋжъ · И҆ ѻ҆брѣто́ша а҆донивеꙁе́ка в̾ веꙁе́цѣ и҆ сѣко́шасѧ с ни́ми . і҆ и҆ꙁби́ша ханане́ѧ и҆ фереꙁе́ѧ · И҆ ѿбѣж́е а҆донивеꙁе́къ . и҆ гна́ша въ слⷣѣ е҆го и҆ пости́гнꙋша и҆̀ . и҆ ѿсѣко́ша пѧ́сти рꙋ́кꙋ е҆го , и҆ пле́снѣ но́гꙋ е҆го · И҆ рече а҆донивеꙁе́къ , сеⷣми десѧ́ти ц҃ремъ ѻ҆бсеко́хъ рꙋцѣ и҆ но́ѕѣ · И҆ бы́ша собира́юще ѿ крꙋпиⷰ‍҇ поⷣ трапе́ꙁою мое̑ю ꙗ҆́коже ѹ҆бо сотвориⷯ та́коⷤ‍ⷷ и҆ ѿда̀ ми б҃ъ . и҆ приведо́ша и҆̀ въ і҆е̑рⷵлимъ , и҆ ѹ҆́мре т҄ꙋ · И҆ вое̑ва́ша сн҃ове і҆ю҆́дини на і҆ерⷵлиⷨ , и҆ вꙁѧ́ша и҆̀ . и҆ погꙋби́ша и҆̀ мече́мъ . и҆ граⷣ ꙁапали́ша ѻ҆гне́мъ · Посе́м же снидо́шасѧ сн҃ове і҆ю́дини , вое̑ва́ти на ханане́ѧ , живꙋщ́аго в го́рстѣи ко ю҆́гꙋ , и҆ в ра́внѣи · И҆ и́де і҆ю́да на ханаа́на живꙋщ́аго в хевро́нѣ  . и҆мѧ же б҄ѣ хевро́нꙋ преже карїа̑ѳа́ръвъсефе́ръ . и҆ ѹ҆би́ша сеси́на , и҆ а҆хима́на · И҆ ѳоломїѧ . роⷣ е҆на́ков̾ · И҆ въꙁыидо́ша ѿтꙋ́дꙋ къ живꙋщ́имъ в дави́рѣ . и҆́мѧ же дави́рꙋ б҄ѣ пре́же граⷣ писмеⷩ‍҇ныи · И҆ рече хале́въ и҆же кт҄о и҆ꙁбїеⷮ гра́ды писме́нныи , и҆ во́ꙁметъ е҆го . да́мъ е҆мꙋ а҆сха́нь дще́рь мою въ женꙋ̀ · И҆ вꙁѧ̀ е҆го гоѳоні́илъ сн҃ъ кене́ѯовъ бра́тъ хале́вовъ мнїи · И҆ даⷵ е҆мꙋ хале́въ а҆сха́нь дще́рь свою̀ въ женꙋ̀ · И҆ бы́сть внегда̀ ѿхожда́ше , и҆ подви́же ю҆̀ гоѳонїи́лъ , проси́ти ѹ҆ ѿц҃а свое̑го села̀ . и҆ въꙁдыха́ше сѣдѧ́щи на ѻ҆слѧ́ти . и҆ въꙁопѝ на ѻ҆слѧ́ти , на́ ꙁемлю ю҆́жескꙋ ѿдаⷧ‍҇ м҄ѧ е҆си . и҆ рече е҆й хале́въ что̀ т҄и е҆сть · И҆ рече е҆мꙋ а҆сха́нь , да́ждь м҄и блⷵвенїе ꙗ҆́ко на́ ꙁемлю ю҆́жескꙋ ѿдае́ши м҄ѧ . да м҄и дасѝ і҆ и҆схо́дища воⷣныѧ . и҆ даⷵ е́й хале́въ по срⷣцꙋ еѧ̀ . и҆схо́дища вы́шнихъ , і҆ и҆схо́дища нижнихъ · Сн҃ове же кине́вли ꙁѧ́тѧ моѷсїѻ҆ва , вꙁыидо́ша ѿ гра́да фини́ческа , къ сн҃омъ і҆ю́диномъ въ пꙋсты́ню сꙋщꙋю на ю́гъ . къ и҆схо́дꙋ а҆ре́довꙋ . и҆до́ша и҆ всели́шасѧ съ люⷣми · И҆ и́де і҆юда ҆́ съ сїмеѻ́номъ бра́томъ свои̑мъ . і҆ и҆ꙁбѝ ханане́ѧ живꙋщаго в сефе́ѳѣ . и҆ потреби́ша и҆̀ . и҆ проꙁва́ша и҆́мѧ гра́дꙋ потребле́нїе · Посе́мъ вꙁѧ̀ і҆ю́да га́ꙁꙋ и҆ ѻ҆крⷵтныѧ е҆го . и҆ а҆скало́на . и҆ ѻ́крⷵтныѧ е҆го . и҆ а҆каро́нъ , и҆ предѣ́лы е҆го . и҆ а҆ꙁато́нъ , и҆ предѣлы еⷢ‍҇ · И҆ бѧ́ше г҃ь со і҆ю҆́дою . и҆ прїѧⷮ горꙋ̀ , н҄о не въꙁмого́ша прїѧ́ти живꙋщихъ в раꙁдо́лїи , ꙁане риха́въ раꙁдѣлѝ ю҆̀ колесни́цы желѣ́ꙁны и҆мѣѧ́ше · И҆ да́ша хале́вꙋ хевро́нъ , ꙗ҆коже гл҃а моѷсїи . и҆ причастѝ т҄ꙋ тр҄и гра́ды сн҃овъ е҆на́ковъ . і҆ и҆ꙁгна̀ ѿтꙋдꙋ тр҄и сн҃ы е҆на́ковы · Но е҆вꙋсе́ѧ живꙋщаго въ і҆ерⷵли́мѣ , не иⷥгна́ша сн҃ове венїа̑ми́нови . и҆ живѧ́хꙋ и҆евꙋсе́и , съ сн҃ъми венїа̑ми́ни въ і҆ерⷵлі́мѣ и҆ до сего̀ дне · И҆ вꙁыидо́ша сн҃ове і҆ѻсифли , и҆ сїи́ въ веѳи́ль и҆ г҃ь бѧ́ше с ни́ми · И҆ соглѧда́ли быша сн҃ове і҆ѻ́сифовы веѳи́ль · И҆мѧ же б҄ѣ пре́же градꙋ лю́ꙁа · И҆ ви́дѣша стрегꙋщїи мꙋжа сходѧ́щаго и҆ꙁ гра́да . и҆ ѧ́ша и҆̀ и҆ реко́ша е҆мꙋ покажѝ н҄ы вхоⷣ въ граⷣ , и҆ сътвориⷨ с тобо́ю млⷵть · И҆ покаꙁа̀ и҆мъ вхоⷣ гра́дныи , и҆ посѣко́ша граⷣ и҆хъ мече́мъ , а҆ мꙋжа и҆ сороⷣство е҆го , ѿпꙋсти́ша , и҆ ѿи҆́де мꙋжъ сїи въ ꙁе́млю геѳии҆́м̾скꙋ . и҆ съꙁи́жде т҄ꙋ граⷣ , и҆ проꙁва̀ и҆́мѧ е҆мꙋ лю́ꙁа , с҄е и҆́мѧ е҆мꙋ до дн҃е · Но не и҆ꙁгна̀ манаси́съ . вефса́нь е҆же е҆сть скиѳо́нскъ граⷣ , н҄и ѻ҆́крⷵтныхъ предѣ́лъ е҆го . ниже е҆кѳана́хъ , ни ѻ҆крⷵтныⷯ предⷧ‍҇ѣ е҆го . н҄и живꙋщиⷯ в̾ дорѣ , ниже ѻ҆крⷵтныⷯ е҆го . ни́же живꙋщаа въ е҆ла́мѣ , н҄и ѻ҆крⷵтныⷯ е҆го . ни живꙋщаѧ въ мее̑до́нїи ни ѻ҆крⷵтныⷯ е҆го , понеже въꙁлюбѝ ханааⷩ‍҇ жити на ꙁемлѝ се́и · И҆ быⷵ е҆гда̀ ѹ҆крепи́сѧ і҆и̑л҃ь , и҆ сътворѝ ханане́а даⷩ‍҇ника и҆ꙁгна́нїеⷨ же не иⷥгна̀ е҆го · И҆ е҆фре́мъ не и҆ꙁгна̀ ханане́а живꙋщаго въ гаꙁе́рѣ . н҄о живѧ́ше ханаа́нъ средѣ иⷯ въ гаꙁе́рѣ . и҆ бы́сть емꙋ в̾ дан̾ника̀ · И҆ ꙁаѹ҆ло́нъ не и҆ꙁъгна̀ живꙋщихъ въ хедронѣ , и҆ живꙋщихъ въ а҆ма́нѣ . и҆ всели́сѧ ханааⷩ‍҇ средѣ и҆хъ , и҆ бы́сть е҆мꙋ да́нник̾ · И҆ а҆си́ръ не и҆ꙁгна̀ живꙋщаѧ въ а҆кхоре́и  , ни живꙋщаѧ въ до́рѣ . ни живꙋщаѧ в̾ сидо́нихъ , ни живꙋщаѧ в дала́ѳѣ . и҆ въ а҆хаꙁїи . и҆ въ е҆́лве , и҆ въ наѳе́кꙋ . и҆ въ роѻ҆́ѳѣ · И҆ всели́сѧ а҆си́ръ средѣ ханане́ѧ живꙋщаго на ꙁемлѝ то́и . ꙁанѐ не въꙁмо́же и҆ꙁгна́ти е҆го · И҆ неѳали́мъ не и҆ꙁъгна̀ живꙋщихъ в̾ веѳсамꙋ́сѣ . ниже живꙋщиⷯ в̾ веѳана́хꙋ . и҆ всели́сѧ нефѳали́м̾ , средѣ ханаа́на живꙋщ́аго на ꙁемлѝ се́и , живꙋщїи же въ е҆ѳсамꙋ́сѣ . и҆ в̾ веѳана́хꙋ , бы́ша е҆мꙋ да́нницы · И҆ въгна̀ а҆м̾море́и сн҃ы да́новы в горꙋ̀ . ꙗ҆́ко не попꙋстѝ и҆мъ сни́ти на равнинꙋ̀ · И҆ въꙁлюбѝ аⷨморре́и жи́ти в̾ горѣ в ка́менѣ . в̾ мерсиѻ҆́нѣ , и҆ в салави́не , и҆ ѻ҆тѧжча̀ рꙋка̀ до́мꙋ і҆ѻ́сифлѧ на аⷨморре́ѧ . и҆ бы́сть е҆мꙋ да́нн̾икъ · Предѣ́ли же а҆ммор̾реистїи и҆дꙋме́ѻсъ свы́ше ѿ̾ восхода а҆кра́лина ѿ камы́ка вы́ше ·
Глⷡ‍҇а , в҃ · И вꙁы́де а҆́гг҃лъ гн҃ь ѿ галгаⷧ‍҇ , къ веѳи́лю . к домꙋ і҆и̑л҃вꙋ . и҆ рече к ни́мъ  . си́це гл҃етъ г҃ь и҆ꙁведы́и ва́съ и҆ꙁъ е҆гѷп̾та . и҆ въведы́и въ ꙁе́млю е҆ю҆́же клѧ́сѧ къ ѿц҃емъ ва́шимъ да́ти ва́мъ . и҆ рече не рас̾сы́плю ꙁавѣта мое̑го и҆же с ва́ми въ вѣ́ки · Вы́ же не ꙁавѣща́ите ꙁавѣта к̾ сѣдѧ́щимъ на ꙁемлѝ се́и , ниже богоⷨ и҆хъ да поклони́тесѧ , н҄о и҆ꙁваѧ́наѧ и҆хъ да съкрꙋши́те . ѻ҆́лтарь иⷯ да раскопа́ите , и҆ не послꙋшасте гла́са мое̑го . и҆ с҄е сътвори́сте · А҆ꙁ же рⷯѣ не приложꙋ̀ и҆ꙁгна́ти и҆хъ ѿ лица̀ ва́шего и҆ бꙋ́дꙋтъ ва́мъ те́рнїемъ . и҆ боꙁи и҆хъ бꙋ́дꙋтъ ваⷨ въ собла́ꙁнь И҆ бы́сть ꙗ҆́ко гл҃а агг҃лъ гн҃ь словеса̀ си къ всѣмъ сн҃омъ і҆и̑л҃вымъ . и҆ въꙁ̾дви́гше людїе глаⷵ сво́и , и҆ въспла́каша · И҆ сего ради проꙁва́сѧ и҆́мѧ мѣ́стꙋ томꙋ̀ пла́чь . и҆ положи́ша т҄ꙋ требꙋ гв҃и · И҆ ѿпꙋстѝ і҆сꙋ́съ лю́ди . и҆ ѿи̑до́ша сн҃ове і҆и̑л҃еви кождо в домы̀ своѧ . и҆ кождо въ прича́стїе свое , причасти́ти ꙁе́млю т҄ꙋ · И҆ рабо́таша лю́дїе гв҃и въ всѧ̀ дн҃и і҆сꙋсовы , и҆ въ всѧ̀ дн҃и ста́рчески , е҆ли́коже и҆хъ пожи́ша мно́ги дн҃и по і҆сꙋсѣ . и҆ ели́коже и҆хъ раꙁꙋмѣша дѣ́ло гн҃е вели́кое . е҆же сътворѝ і҆и̑л҃ю · И҆ сконча́сѧ і҆сꙋсъ ра́бъ гн҃ь сн҃ъ навѷи̑нъ , жиⷡ‍҇ , р҃ . и҆ і҃ . лѣтъ · И҆ погребо́ша и҆̀ въ предѣлехъ прича́стїѧ е҆го въ ѳа́мнѣ ѳаре́сѣ в горѣ е҆фремли , ѿ сѣвера горы̀ гаа́ѳа · Посеⷨ весь ро́д̾ ѻ҆́нъ приложи́шасѧ къ ѿц҃емъ и҆хъ . и҆ въста̀ роⷣ дрꙋгїи по си́хъ и҆же не поꙁна̀ г҃а , и҆ дѣ́ла ꙗ҆́же сотворѝ въ і҆и̑л҃и . И҆ сътвори́ша сн҃ове і҆и̑л҃еви ѕло́е преⷣ гм҃ъ . и҆же послꙋжи́ша ваа́лꙋ · И҆ ѻ҆ста́виша г҃а б҃а ѿц҃ь свои̑хъ . и҆ꙁвеⷣшаго и҆хъ и҆ꙁ̾ ꙁемлѧ̀ е҆гѷпет̾ски . і҆ и҆до́ша въ слѣдъ бо́гъ и҆́нѣхъ . ѿ бо́гъ стра́н̾скъ ꙗ҆же ѻ҆́крⷵтъ и҆хъ . и҆ поколишасѧ и҆м̾ . и҆ раꙁ̾гнѣ́ваша г҃а · И҆ ѻ҆ста́виша г҃а . и҆ послꙋжи́ша ваа́лꙋ . и҆ а҆ста́ртови · И҆ раⷥгнѣвасѧ ꙗ҆́ростїю г҃ь на і҆ил҃ѧ , и҆ предаⷵ и҆̀ , в рꙋкꙋ плѣнѧ́ющего ѧ҆̀ . и҆ плѣни́ша ѧ҆̀ и҆ ѿда́сть ѧ҆̀ в рꙋцѣ вра́гъ и҆хъ и҆же ѻ҆́крⷵтъ и҆хъ . и҆ не въꙁмого́ша ста́ти преⷣ лице́мъ вра́гъ свои̑хъ · И҆ въ всѣхъ в ни́хже прохожда́хꙋ рꙋка̀ гн҃ѧ бѧше и҆мъ на ѕло . ꙗ҆коже гл҃а г҃ь , и҆ ꙗ҆́ко клѧ́сѧ и҆мъ г҃ь ѕѣ́ло · Посе́м же въста́ви и҆мъ г҃ь сꙋдїѧ , і҆ и҆ꙁбавлѧ́хꙋ и҆хъ , и҆ꙁ рꙋки плѣнѧ́щихъ ѧ҆̀ · ѻ҆ба́че же и҆ сꙋде́и не послꙋшаша н҄о соблꙋди́ша въ слѣд̾ бо́гъ и҆́нѣхъ . и҆ поклони́шасѧ и҆мъ и҆ раꙁ̾гнѣваша г҃а . и҆ склони́шасѧ с пꙋтѝ ско́ро , во́нже ходи́ша ѿц҃ы и҆хъ · послꙋш́ати ꙁа́повѣдїи гн҃ь не сътвори́ша та́ко · И҆ ꙗ҆́ко въста́ви иⷨ г҃ь сꙋдїѧ . и҆ бѧ́ше г҃ь съ сꙋдїею . и҆ сп҃се ѧ҆̀ ѿ рꙋкѝ вра́гъ и҆хъ , въ всѧ̀ дн҃и сꙋдїи , ꙗ҆ко ѹ҆мили́сѧ г҃ь въꙁдыха́нїа и҆хъ , ѿ лица̀ вою́ющихъ на нѧ , и҆ врежа́ющихъ ѧ҆̀ · И҆ бы́сть ꙗ҆́ко ѹ҆́мре сꙋдїи , и҆ ѿвраща́хꙋсѧ . и҆ па́ки рас̾сы́пахꙋсѧ па́че ѿц҃ъ свои̑х̾ и҆дꙋще въ слѣдъ бо́гъ и҆́нѣхъ . слꙋжи́ти и҆мъ , и҆ поклони́тисѧ и҆мъ . не ѻ҆ста́виша тва́реи свои́хъ , и҆ не ѿстꙋпи́ша ѿ пꙋти свое̑го жесто́каго И҆ раꙁгнѣ́васѧ ꙗ҆́ростїю г҃ь на і҆и̑л҃ѧ . и҆ рече , поне́же ѻ҆ста́ви роⷣ сїи ꙁавⷮѣ мо́и . и҆же ꙁаповѣ́дахъ ѿц҃емъ иⷯ , и҆ не послꙋш́аша гла́са мое̑го · И҆ а́ꙁъ не приложꙋ̀ ѿгна́ти кого̀ ѿ лица̀ и҆хъ ѿ сихъ ро́довъ ꙗ҆же ѻ҆ста́ви і҆сꙋсъ навѷи̑нъ на ꙁемли и҆ ѹ҆́мрѣтъ · да и҆скꙋшꙋ̀ и҆ми і҆и̑л҃ѧ . а҆́ще снабдѧ́т̾ пꙋть гн҃ь ходи́ти во́нь ꙗ҆́коже снабдѣша ѿц҃ы и҆хъ . и҆л҄и нѝ · И҆ ѻ҆ста́ви г҃ь страны̀ сїѧ не съгна́ти и҆хъ въско́рѣ . и҆ ниже преда́сть и҆хъ в рꙋкꙋ і҆сꙋ́совꙋ ·
Глⷡ‍҇а , г҃ · Сїѧ же страны̀ ꙗ҆́же ѻ҆ста́ви г҃ь . да и҆скꙋси́т̾ и҆ми і҆и̑л҃ѧ вс҄ѧ невѣ́дꙋщаѧ ра́ти , ханаа́ньски · Ꙗ҆́ко да ѹ҆вѣсть с҄е наслѣ́дникъ сн҃овъ і҆и̑л҃евъ , и҆ да ѹ҆чи́тъ ѧ҆̀ ра́ти . ѻ҆ба́че и҆же прежде сего̀ не ѹ҆вѣ́дѧше  · пѧ́ть вое̑во́дъ и҆ноплеме́н̾ническъ , кнѧꙁе́и и҆ всего̀ ханане́ѧ , и҆ сидо́нина и҆ е҆ѹ҆е́ѧ живꙋщаго в лива́нѣ , ѿ горы̀ ваа́лъ е҆рмо́на . да ла́въвема́ѳа · И҆ бы́сть ꙗ҆коже и҆скꙋсѝ и҆́ми і҆и̑л҃ѧ . да ѹ҆вѣ́стьсѧ послꙋш́аютъ л҄и ꙁа́повѣдь гн҃ю , ꙗ҆́же ꙁаповѣ́да ѿц҃ем̾ и҆хъ рꙋко́ю моѷсїи̑ною · И҆ вселишасѧ сн҃ове і҆и̑л҃еви средѣ ханане́ѧ . и҆ хет̾ѳе́ѧ . і҆ а҆м̾морре́ѧ . И҆ фереꙁе́ѧ . и е҆в̾ве́ѧ . и҆ гер̾гесе́ѧ , и҆ е҆ѹсе́ѧ · И҆ поꙗ҆́ша дще́ри и҆хъ себѣ въ жены̀ , и҆ дще́ри своѧ да́ша сн҃омъ и҆хъ . и҆ послꙋжи́ша бого́мъ и҆хъ · И҆ сътвори́ша сн҃ове і҆и̑леви ѕл҄о преⷣ бм҃ъ и҆ ꙁабы́ша г҃а б҃а свое̑го . и҆ послꙋжи́ша ваа́лꙋ и҆ а́л̾сꙋ · И҆ раꙁгнѣ́васѧ ꙗ҆́ростїю г҃ь на і҆и̑л҃ѧ , и҆ преда́сть ѧ҆̀ в рꙋкꙋ хꙋсарсаѳе́мꙋ цр҃ю сѷрскꙋ в̾ междорѣчїе и҆ рабо́таша е҆мꙋ , лѣт̾ и҃ · И҆ въꙁопи́ша сн҃ове і҆и̑л҃еви къ г҃ꙋ . и҆ въста́ви г҃ь сп҃сенїе і҆и̑л҃ю . и҆ сп҃се ѧ҆̀ гоѳонии҆́лъ , сн҃ъ кене́ꙁовъ бра́тъ хале́воⷡ‍҇ мнїи  , и҆ бы́сть на не́мъ дх҃ъ гн҃ь и҆ сꙋдѝ і҆и̑л҃ѧ . і҆ и҆ꙁы́де на рать къ хꙋсарсаѳе́мꙋ цр҃ю и҆ преда̀ г҃ь в рꙋ́цѣ е҆го цр҃ѧ сѷрска , и҆ ѹ҆крѣпи́сѧ рꙋка̀ е҆го наⷣ хꙋсарсаѳемоⷨ сѷрскимъ · И҆ бысть въ поко́и ꙁемлѧ̀ , м҃ , лѣтъ . и҆ посе́мъ ѹ҆́мре гоѳонии҆́лъ сн҃ъ кене́ꙁоⷡ‍҇ . И҆ приложи́ша сн҃ове і҆и̑л҃еви сотвори́ти ѕл҄о преⷣ гм҃ъ . и҆ ѹ҆крѣпѝ г҃ь е҆гло́ма цр҃ѧ моа́влѧ на і҆и̑л҃ѧ ꙁанеже сътворѝ ѕло́е преⷣ гм҃ъ · И҆ събра̀ к себѣ вс҄ѧ сн҃ы аⷨмо́нѧ . и҆ а҆мали́ковы , і҆ и́де и҆ побѝ і҆и̑л҃ѧ , и҆ прїѧ̀ гра́ды ѳини́чески · И҆ рабо́таша сн҃ове і҆и̑л҃ви е҆гло́мꙋ цр҃ю моа́влю , лѣтъ , и҃і · И҆ въꙁопи́ша сн҃ове і҆ил҃еви къ г҃ꙋ . и҆ въста́ви и҆мъ г҃ь сп҃сенїе а҆ѻ́да сн҃а гара́нѧ , сн҃а е҆мїина мꙋжа е҆же не владѣ десни́цею . и҆ посла́ша сн҃ове і҆и̑л҃еви дары рꙋко́ю е҆го , е҆гло́мꙋ цр҃ю моа́влю · И҆ сътворѝ себѣ а҆ѻ́дъ ноⷤ ѻ҆бою́дꙋ ѻ҆́стръ , на́ пѧдь е҆ди́нꙋ долгота̀ е҆го . и҆ поѧса́сѧ и҆мъ по бедрѣ десно́и свое́и · И҆ и́де и҆ принесѐ дары е҆гло́мꙋ цр҃ю моа́влю . е҆гло́м же мꙋж̾ ѻ҆сла́блеⷩ‍҇ б҄ѣ ѕѣ́ло · И҆ бы́сть ꙗ҆́ко сконча̀ а҆ѻ́дъ приносѧ̀ дары . и҆ вы́слалъ носѧ́щаѧ да́ры · И҆ е҆гло́мъ ѻ҆брати́сѧ ѿ і҆́долъ и҆же въ галга́лѣхъ . и҆ реⷱ‍҇ а҆ѻ́дъ слово мн҄ѣ е҆сть к тебѣ та́ино цр҃ю , и҆ рече е҆гло́мъ всѣмъ преⷣстоѧ҆́щимъ пред ни́мъ . да и҆ꙁы́дꙋтъ во́нъ , і҆ и҆ꙁыдо́ша вс҄и преⷣстоѧ́щїи е҆го · А҆ѻ́д же внїиде к немꙋ̀ . се́и же сидѧ́ше на восхо́дницы лѣтнїи е҆ді́н̾ и҆ рече а҆ѻ́дъ слово бж҃їе мн҄ѣ къ тебѣ цр҃ю . и҆ въста̀ е҆гло́мъ съ стола̀ и҆ прїиде к немꙋ̀ · И҆ бысть е҆гда въста̀ а҆гїе , прострѐ а҆ѻ́дъ рꙋкꙋ лѣвꙋю с҄и і҆ и҆ꙁвлечѐ но́жъ и҆же наⷣ стегно́мъ е҆го де́сным̾ , и҆ вон̾ꙁѐ во чре́во е҆гло́мово · И҆ поⷣти́снꙋ и҆ чреⷩ‍҇ поⷣ ко́жꙋ , и҆ ꙁатворѝ ꙗ҆́ꙁвꙋ тꙋ́къ , ꙗ҆́ко не и҆ꙁвлечѐ ножа̀ и҆с чре́ва е҆го н҄о и҆ꙁы́де лаи̑но̀ · И҆ и҆ꙁы́де а҆ѻ́дъ во па́пертъ . и҆ ꙁатворѝ двери вхо́дницы го́рнеи е҆го , и҆ ꙁаключѝ е҆го И҆ е҆гда сїи и҆ꙁы́де прїидо́ша рабѝ е҆го ѹ҆ꙁрѣша , и҆ с҄е две́ри въсхо́дницы ꙁатво́рены . и҆ рѣша , е҆д̑а в ꙁа́дѣ сѣдиⷮ ѹ҆го́днаѧ себѣ творѧ̀ ѿшедъ ѿ ло́жа · И҆ прежда́ше ѹ҆мо́л̾кше · и҆ се не бы́сть ѿврьꙁа́ѧй две́ри въсхоⷣницы , и҆ вꙁе́мше клю́чь ѿврьꙁо́ша , и с҄е господи́нъ и҆хъ лежи́тъ на ꙁеⷨлѝ мр҃твъ · А҆ѻ́д же ѹ҆бѣжа̀ до́ндеже ѻ҆боꙁрѣша  , и҆ минꙋ́въ і҆́долы вни́де въ ро́ѳꙋ · И҆ бы́сть е҆гда прїиде а҆ѻⷣ въ ꙁе́млю і҆ил҃евꙋ , и҆ въстрꙋбѝ ро́гоⷨ в горѣ ефре́мли , и҆ снидо́ша с нимъ съ горы̀ сн҃ове і҆и̑л҃еви , се́и же преⷣ ни́ми · И҆ рече к ни́мъ , и҆дѣте въ слⷣѣ менѐ , ꙗ҆́ко преда́сть г҃ь б҃ъ врагы̀ на́ша моа́влѧне в рꙋцѣ на́ши · И҆ и҆до́ша въ слѣ́дъ е҆го , и҆ преⷣвꙁѧ́ша прехо́ды ѹ҆ і҆ѻ҆рда́на и҆ моа́влѧ , и҆ не да́ша никомꙋже минꙋт́и · И҆ и҆ꙁби́ша моа́ва в т҄о вре́мѧ ꙗ҆́ко , і҃ , ты́сѧⷳ‍҇ мꙋжъ вс҄ѧ во́ины , и҆же в ни́хъ , и҆ всѧ́къ мꙋжъ си́ленъ и҆ не ѹ҆бѣже н҄и е҆ді́нъ · И҆ премѣни́сѧ моа́въ в то́и дн҃ь поⷣ рꙋкꙋ і҆и̑л҃евꙋ , и҆ бысть в поко́й ꙁемлѧ̀ , п҃ , лѣтъ и҆ сꙋдѝ и҆мъ а҆ѻⷣ до́ндеже ѹ҆́мре · По не́м же въста̀ самега́ръ сн҃ъ а҆на́ѳовъ , се́и иꙁбѝ и҆ноплеме́н̾никъ , х҃ , мꙋжъ , радлицею плꙋж́ною и҆ сп҃се и҆ се́и і҆и̑лѧ ·
Глⷡ‍҇а , д҃ · И приложи́ша сн҃ове і҆и̑л҃еви сътвори́ти ѕл҄о преⷣ гм҃ъ е҆гда̀ а҆ѻⷣ ѹ҆́мре · И҆ ѿда́стъ ѧ҆̀ г҃ь в рꙋцѣ и҆а́винꙋ цр҃ю ханаѻ́ню , и҆же црⷵтвова въ а҆со́рѣ · и҆ вое̑во́да е҆го си́лныи бы́сть сиса́ра · Си̑ живѧ́ше въ а҆саро́ѳѣ стра́н̾стѣ · И҆ въꙁопи́ша сн҃ове і҆и̑л҃еви къ г҃ꙋ . ꙗ҆́ко ѳ҃ , со́т̾ колесни́цъ желѣꙁ́ныⷯ бѣа́ше е҆мꙋ , и҆ сїи стꙋжи́мъ і҆и̑л҃еви ѕѣ́ло . лѣтъ , к҃ · дѣво́ра же проро́чица , жена̀ лафидо́ѳова . сїа сꙋди і҆и̑л҃еви в т҄о врѣмѧ · И҆ сїѧ живѧ́ше поⷣ фꙋни́комъ дево́риномъ , междꙋ ра́моⷨ . и҆ ме́ждꙋ веѳи́лемъ в горѣ е҆фрѣмовѣ . и҆ въсхожа́хꙋ сн҃ове і҆и̑л҃еви , к не́и та́мо на сꙋд̾ · И҆ посла́вше дево́ра , приꙁва̀ вара́ка сн҃а а҆вине́млѧ , ѿ племе́ни неѳали́мова . и҆ реⷱ‍҇ к немꙋ не ꙁаповѣ́да ли тебѣ г҃ь б҃ъ і҆и̑л҃евъ , да и́деши въ горꙋ̀ фаво́ровꙋ . и҆ да пои̑ме́ши съ собо́ю , і҃ , ты́сѧщь мꙋжеи . ѿ сн҃овъ неѳали́мль и҆ ѿ сн҃овъ ꙁаѹ҆ло́нь · А҆ꙁъ же приведꙋ̀ к тебѣ в̾ водоте́чь , кисо́нъ , сиса́рꙋ вое̑во́дꙋ си́лы а҆ви́нѧ . и҆ колесни́ца е҆го и҆ мно́жество во́и е҆го , и҆ преда́мъ и҆̀ в рꙋ́кꙋ твою · И҆ реⷱ‍҇ к не́и вара́къ , а҆ще и҆́деши со мно́ю , т҄о и҆дꙋ̀ , а҆ще л҄и не и҆́деши со мно́ю , т҄о не и҆дꙋ̀  · И҆ реⷱ‍҇ дево́ра к немꙋ̀ , и҆дꙋщи и҆дꙋ̀ с тобо́ю . ѻ҆баⷱ‍҇ вѣждъ ꙗ҆́ко не бꙋ́детъ т҄и съ сла́вою пꙋть сїи во́ньже и҆́деши . поне́же въ рꙋ́кꙋ же́ньскꙋ преда́стъ г҃ь сиса́рꙋ . и҆ въста́вши дево́ра і҆ и́де с вара́комъ до кади́съ · И҆ въꙁва̀ вара́къ ꙁаѹ҆ло́на , и҆ неѳали́ма . и҆ повелѣ въ слⷣѣ себѐ и҆тѝ . і҃ ти , ты́сѧщи мꙋжеⷨ . і҆ и́де с ни́ми дево́ра · Бли́жнїи же кине́и . ѿлꙋчи́лсѧ бы́сть ѿ ке́ны и҆же бы́сть ѿ сн҃овъ и҆ѻ҆а̑ваковыⷯ ꙁѧ́тѧ моѷсїѻ҆ва . и҆ потъкнꙋ̀ кꙋщꙋ свою̀ , поⷣ дꙋ́бомъ почива́ющимъ , ꙗ҆́же въ кади́сѣ · И҆ въꙁвѣсти́ша сиса́рѣ ꙗ҆́ко въꙁы́иде вара́къ сн҃ъ а҆виное́мль , на горꙋ̀ ѳаво́ръ · И҆ съꙁва̀ сиса́ра вс҄ѧ колесни́ца своѧ̀ . ѳ҃ , соⷮ колесни́цъ желѣ́ꙁнъ . и҆ всѧ̀ лю́ди и҆же с ни́мъ . ѿ а҆рисо́ѳа стра́ньска . въ водоте́чь кисо́нь И҆ реⷱ‍҇ дево́ра къ вара́кꙋ . въста́ни ꙗ҆́ко сїи дн҃ь . во́ньже преда́стъ г҃ь сиса́рꙋ в рꙋ́кꙋ твою̀ . ꙁанѐ г҃ь и҆ꙁы́иде преⷣ тобо́ю . и҆ сни́де вара́къ с горы̀ ѳаво́ръ . и҆ і҃ , ты́сѧщъ мꙋжъ въ слѣ́дъ е҆го и҆ сътрѐ г҃ь сиса́рꙋ . и҆ всѐ ѻ҆рꙋж́їе е҆го . и҆ ве́сь по́лкъ е҆го ѻ҆́стрїеⷨ меча̀ преⷣ вара́комъ . и҆ сни́де сиса́ра съ колесни́цы свое̑ѧ , и҆ пробѣже пⷲѣ · А҆ вара́къ жены́и въ слѣ́дъ колесни́цъ е҆го , и҆ въ слѣ́дъ по́лка . да́же до дꙋбра́вы стра́ньски . и҆ падѐ ве́сь по́лкъ сиса́ринъ ѻ҆́стрїемъ меча̀ , не ѻ҆ста̀ же н҄и е҆ді́нъ · А҆ сиса́ра ѹ҆бѣже пѣш̾ въ кꙋщ́ꙋ и҆а̑ви́лю . хеве́ра кене́ина . ꙗ҆́ко ми́ръ бѣа̑ше межꙋ иа̑винемъ цр҃еⷨ а҆сровоⷨ . и҆ ме́ждꙋ домоⷨ хаве́ровом̾ · кене́и̑номъ · И҆ и҆ꙁы́иде и҆а̑и̑ль проти́вꙋ сиса́рѣ , и҆ рече к̾ немꙋ̀ , съврати́сѧ господи́не мо́и съврати́сѧ ко мнѣ не бо́исѧ . и҆ съврати́сѧ къ не́и в кꙋщꙋ . и҆ покры̀ и҆̀ ѻ҆де́ждею свое̑ю · И҆ реⷱ‍҇ сиса́ра к не́и . напо́и м҄ѧ ма́ло воды̀ , ꙗ҆́коже вжадаⷯсѧ . и҆ ѿрѣшѝ мⷯѣ мле́чныи и҆ напо́и е҆го , и҆ па́ки покры̀ е҆го · И҆ реⷱ‍҇ к не́и сиса́ра ста́ни в̾ две́ри кꙋща . и҆ да бꙋ́детъ а҆ще кт҄о прїидеⷮ к тебѣ и҆ въпраша́етъ т҄ѧ рекꙋщи . е҆сть ли ꙁд̑ѣ кт҄о , и҆ да рече́ши нѣсть  · И҆ вꙁѧ и҆а̑и̑ль жена̀ хеве́рова ко́лъ кꙋщ̾ныи . и҆ вꙁѧ̀ мла́тъ в рꙋ́кꙋ свою̀ . и҆ вни́де к немꙋ ти́хо . и҆ приложѝ ко́лъ въ ѻ҆бо́чье главы̀ е҆го и҆ ѹ҆да́ри мла́тоⷨ . и҆ пробѝ даже до ꙁемлѧ̀ . се́и же ѹ҆трꙋждьсѧ спѧ́ше . і҆ и҆ꙁдъше · И҆ с҄е бара́къ жены́и сиса́рꙋ . і҆ и҆ꙁы́иде и҆а̑и́ль проти́вꙋ е҆мꙋ , и҆ реⷱ‍҇ е҆мꙋ ходѝ да покажꙋ ти мꙋжа е҆го́же ты и҆́щеши . и҆ въни́де к не́и , и҆ с҄е сиса́ра лежа́ше мр҃тв̾ . а҆ ко́лъ въ ѻ҆бо́чьи главы̀ е҆го · И҆ покорѝ г҃ь б҃ъ в то́и дн҃ь . и҆ꙗ̑ви́на цр҃ѧ ханаа́нѧ , преⷣ сн҃ы і҆и̑л҃евыми · И҆ по́иде рꙋка̀ сн҃овъ і҆и̑л҃евъ . и҆ ѹ҆крѣпи́сѧ стꙋжа́ющи . на и҆ави́нѧ цр҃ѧ ханаѻ҆́нѧ . дон̾деже и҆стреби́ша и҆̀ ·
Глⷡ‍҇а , е҃ · И въꙁопѝ дево́ра и҆ вара́къ сн҃ъ авинее́мовъ . в то́и дн҃ь . и҆ рѣ́ста · Внегда же ѿдастъ ѿмще́нїе ѻ҆би́дѧщиⷨ і҆и̑л҃ѧ , въ и҆ꙁволе́нїе людеⷨ . блⷵвите г҃а · Слы́шите цр҃и и҆ внꙋши́те кн҃ѕи , а҆ꙁъ гв҃и въспою . и҆ въсхва́лю б҃а і҆и̑л҃ева · Ги҃ въ и҆схо́дѣ твое̑мъ ѿ сїи̑ра . вънегда въꙁдвижа́шесѧ ѿ села̀ е҆до́мова . ꙁемлѧ̀ сѧ потресѐ , и҆ нб҃о въꙁмꙋти́сѧ . и҆ ѻ҆́блаци прокапа́ша во́дꙋ , го́ры подвиꙁа́шасѧ ѿ лица̀ гн҃ѧ . и҆ гора̀ сїѻ́нъ ѿ лица̀ г҃а б҃а і҆и̑л҃ева · Въ́ дн҃и самега́ровы , сн҃а е҆на́ѳова , въ дн҃и і҆и̑л҃евы · ѻ҆скꙋдѣша пꙋтїе і҆ и҆до́ша беⷥ чинꙋ . и҆до́ша в̾ пꙋтѝ кри́вы · ѻ҆скꙋдѣша живꙋщїи въ і҆и̑л҃и . ѻ҆скꙋдѣша до́ндеже въстаⷯ а҆ꙁъ дево́ра м҃ти въ і҆и̑л҃и · Є҆гда̀ и҆ꙁво́лиша богѝ но́вы , ꙗ҆́ко хлⷠ‍҇ѣ ꙗ҆́ченъ . тогда̀ и҆мѣа́ше врагѝ въ вра́тѣхъ и҆ въе̑ва́ша гра́ды и҆хъ , и҆ не ꙗ҆влѧшесѧ пра́ща , а҆ни ко́пїе · въ м҃ . ты́сѧщахъ въ і҆и̑л҃и · Срⷣце моѐ къ ꙁаповѣ́данымъ і҆и̑л҃евы . си́лнымъ в людеⷯ блⷵвите г҃а · ѻѼ еꙁдѧ́щїи на ѻ҆слѧ́тахъ бѣ́лыхъ и҆ на сꙋ́дъ и҆дꙋщїи совѣта . провѣща́ите · Глⷵа плетꙋщиⷯ средѣ веселѧ́щиⷯсѧ · тамо да дадѧ́тъ пра́вдꙋ гв҃и правеⷣнїи да ѹ҆крѣпиши въ і҆и̑л҃и . нн҃ѣ да раꙁыдⷮꙋсѧ въ гра́ды своѧ̀ лю́дїе гн҃и · Въста́ни въста́ни дево́ра , въста́ни въста́ни гл҃и съ пѣ́снїю . въста́ни и҆ вара́кꙋ . и҆ плѣнѝ плѣ́нь тво́и сн҃е а҆винее́нь · Нн҃ѣ въꙁвели́читсѧ ѻ҆ста́вшїи въ вельмо́жаⷯ людїи . г҃ь сми́ри на́мъ крѣ́пльшаѧ наⷵ . лю́ди е҆фрѣмлѧ ѹ҆томи́ша и҆хъ в доли́не · Братъ тво́и венїами́нъ послѣднїи в лю́дехъ свои̑хъ . бы́сть ѿ менѐ махи́ръ сни́де вꙁыска́ющїи тебѐ . и҆ ѿ ꙁаѹ҆ло́на ѹ҆крѣплѧ́ющїисѧ въ ски́петре ѹ҆каꙁꙋ́юще писа́нїе · Нача́лнїи въ и҆саха́рѣ съ дево́рою и҆ варакоⷨ · такоже и҆ варакъ ѿпꙋстѝ пѣшца своѧ̀ в̾ поли́нꙋ  . прострѐ нога́ма свои̑ма ѹ҆ раꙁдѣленїа рꙋви́мова . вели́ка и҆спытанїа срⷣца · И҆ варакъ въскꙋю ми сѣ́сти средѣ мосѳеѳа́ма . послꙋшати ꙁвиꙁда́нїе въстава́ющиⷯ проити въ рꙋвїю ве́лїѧ . и҆спыта́нїа срⷣца · Галаа̑дъ ѻ҆бонꙋ странꙋ̀ і҆ѻ҆рдана , вселисѧ и҆ да́нъ . въскꙋю ѻ҆бита́еши въ мно́гихъ . аси́ръ ѻ҆бита̀ в помо́рїихъ мо́рскихъ . и҆ в лꙋѕѣхъ свои̑х̾ вселисѧ ꙁаѹ҆ло́нъ . лю́дїе ѹкори́ша дш҃ꙋ ег҃о на смр҃ть . и҆ неѳали́мъ на высотѣ села̀ · И҆ прїидо́ша до него̀ цр҃и , и҆ въполчи́шасѧ , тогда̀ вое̑ва́ша цр҃и ханаа́ни въ ѳанаа́хꙋ , ѹ҆ воды̀ маге́довы . и҆ мно́жества сребра̀ не вꙁѧ́ша · ѿ нб҃си вое̑ва́ша ѕвѣ́ꙁды ѿ чинꙋ и҆хъ . вое̑ва́ша съ сиса́рою · Въ водоте́чїи ки́с̾сооⷫ‍҇ . и҆ꙁгна̀ ѧ҆̀ водоте́чь , кадими́нъ , въ водоте́чь кис̾со́нъ . попере́тъ ѧ҆̀ дш҃а моѧ̀ си́лно · Тогда̀ ѿсѣко́ша копы́та ко́ньски , и҆ ѹ҆мѧкче́ны ѿ потопта́нїѧ си́лныхъ е҆го · Проклина́ите маꙁо́ра . и҆ реⷱ‍҇ а҆гг҃лъ гн҃ь , проклѧ́тїемъ клени́те живꙋщаѧ в не́и . ꙗ҆́ко не прїидо́ша въ помо́щь гн҃ю . въ помо́щь гн҃ю на си́лъныхъ · Блⷵвена в̾ женахъ і҆и̑л҃евыⷯ , жена̀ хаве́рова кинїина ѿ жеⷩ‍҇ в̾ кꙋщи , блⷵвена бꙋ́ди · Воды̀ проси ѹ҆ неѧ , и҆ да́стъ е҆мꙋ мле́ко въ ча́ши си́лныⷯ . принесѐ ма́сло · Рꙋ́кꙋ свою лѣ́вꙋю до ко́ла . прострѐ десни́цꙋ свою до мла́та рабо́тающихъ . и҆ ѹ҆бѝ сиса́рꙋ . и҆ раꙁбѝ главꙋ̀ е҆го , и҆ ѿлꙋчѝ че́люсть е҆мꙋ , и҆ ѹ҆бѝ ме́жꙋ нога́ма е҆ѧ̀ , преклони́въ , паде́сѧ ѹ҆трꙋжде́нъ и҆ ѹ́мре посредѣ но́гъ е҆ю̀ и҆ т҄ꙋ падѐ нечести́вне . ѻ҆ко́нцоⷨ приꙁира́ше ма́ти сиса́рина . ѻ҆кно́мъ средѣ решоⷮки  . чт҄о премедлѝ колесни́ца е҆го прїити въскꙋ́ю ѹ҆медлѣша стопы̀ ѻ҆рꙋж́їѧ е҆го · Мꙋ́дрыѧ нача́л̾ства е҆ѧ̀ , ѿвѣща́ша е́й . и҆ сама̀ ѿвѣщава́ше словеса своѧ̀ к себѣ · Не ѻ҆брѧ́щꙋтъ е҆го раꙁдѣлѧ́юща кори́сть , дрꙋжа́ѧ дрꙋ́ги на главꙋ̀ мꙋж́а си́лна кори́сть , ри́ꙁы раꙁноли́чныѧ сиса́ръ кори́сть . раꙁли́чна ри́ꙁъ ѹ҆краше́нныхъ . и҆ раꙁли́чнаѧ шве́нїѧ на вы́и е҆го  · Та́ко да поги́бнꙋтъ вс҄и вра́ꙁи твоѝ г҃и . и҆ любѧ́щїи е҆го ꙗ҆́ко въсто́къ слн҃ца въ си́лѣ свое́й . и҆ бы́сть въ поко́и ꙁемлѧ̀ , м҃ , лѣтъ ·
Глⷡ‍҇а , ѕ҃ · И сътвори́ша сн҃ове і҆и̑л҃еви ѕло́е преⷣ гм҃ъ . и҆ преда́стъ ѧ҆̀ г҃ь въ рꙋ́кꙋ мадїа́млю , ꙁ҃ , лѣтъ · И҆ ѹ҆крѣпи́сѧ рꙋка̀ мадїа́млѧ на і҆и̑л҃ѧ . и҆ сътвори́ша себѣ сн҃ове і҆и̑леви ѿ лица̀ мадїа́млѧ ѻ҆гра́ды в̾ гора́хъ в̾ пеще́раⷯ и҆ въ тве́рдехъ · И҆ бы́сть е҆гда̀ сѣѧ́ше чл҃къ і҆и̑л҃евъ , и҆ въсхожда́ше , мадїа́мъ , и҆ а҆мали́къ и҆ сн҃ове въсто́къ . и҆ въсхожда́хꙋ на́ нѧ · И҆ въполча́хꙋсѧ на́ нѧ . и҆ рас̾сыпова́хꙋ пло́ды ꙁемныѧ , до́ндеже вни́ти въ гаꙁа́нꙋ . и҆ не ѻ҆ставлѧ́хꙋ бы́тїа жи́ꙁненаго въ і҆и̑ли . н҄и стадъ теле́цъ н҄и ѻ҆слѧ́тъ  · Ꙗ҆́ко са́ми и҆ ско́тъ иⷯ въсхожⷣаа́хꙋ . и҆ кꙋщи иⷯ принесо́ша , и҆ прїидо́ша ꙗ҆́ко прꙋꙁи мно́жествоⷨ · самѣмъ же и҆ вельблю́домъ и҆хъ не бѧ́ше числа̀ . и҆ прихожда́хꙋ б҄о на́ ꙁемлю і҆и̑л҃евꙋ рас̾сы́пати ю҆̀ · И҆ ѻ҆ѹ҆боꙁѣ і҆и̑л҃ь ѕѣ́ло ѿ лица мадїа́млѧ · И҆ въꙁопи́ша сн҃ове і҆и̑леви къ г҃ꙋ · И бы́сть е҆гда въꙁопи́ша сн҃ове і҆и̑леви къ г҃ꙋ . мадїа́ма ра́ди . и҆ посла̀ г҃ь мꙋж́а пррⷪ‍҇ка сн҃омъ і҆и̑л҃евомъ . и҆ реⷱ‍҇ и҆мъ с҄е гл҃етъ г҃ь б҃ъ і҆и̑л҃евъ . аⷥ е҆смь и҆ꙁведы́и ваⷵ иꙁъ е҆гѷпта . і҆ и҆ꙁведоⷯ ва́съ и҆ꙁ до́мꙋ рабо́ты · И҆ иꙁба́виⷯ ваⷵ ѿ рꙋкѝ е҆гѷпеⷮскїѧ . и҆ ѿ рꙋки всѣ́хъ стꙋжа́ющихъ ва́мъ , и҆ прогнаⷯ ѧ҆̀ ѿ лица̀ ва́шего . и҆ даⷯ ва́мъ ꙁе́млю и҆хъ · И҆ реко́хъ ва́мъ а҆́ꙁъ е҆смь г҃ь б҃ъ ва́шъ . не ѹ҆бо́итесѧ бо́гъ а҆м̾мор̾ре́искъ . в̾ них̾же живетѐ въ ꙁемлѝ ихъ . н҄о не послꙋш́асте гла́са мое̑го · И҆ прїиде а҆гг҃лъ гн҃ь , и҆ сѣ́де поⷣ дꙋ́боⷨ , ꙗ҆́же е҆сть въ е҆ѳра́ѳе и҆же бы́сть и҆ѻ҆а́са ѿц҃а е҆сри́мова . и҆ гедеѻ́нъ сн҃ъ е҆го млача́ше пшеницꙋ на гꙋмнѣ е҆го . да бѣжа́тъ с не́ю ѿ лица̀ мадїа́млѧ · И҆ ꙗ҆висѧ е҆мꙋ а҆гг҃лъ гн҃ь , и҆ реⷱ‍҇ г҃ь с тобо́ю мꙋж́ꙋ си́л̾ныи · И҆ реⷱ‍҇ к немꙋ̀ гедеѻ́нъ . г҃и мо́и , а҆ще е҆сть г҃ь в на́съ . т҄о въскꙋ́ю н҄ы ѻ҆брѣто́ша вс҄ѧ ѕла́ѧ с҄и . и҆ гд̑ѣ сꙋть вс҄ѧ чюдеса̀ е҆го . е҆лико повѣ́даша наⷨ ѿц҃ы наши гл҃юще . не и҆ꙁъ е҆гѷпта л҄и и҆ꙁведѐ насъ г҃ь , и҆ нн҃ѣ ѿвр́ьже наⷵ г҃ь . и҆ преда́стъ наⷵ в рꙋ́кꙋ мадїа́млю · И҆ въꙁрѣ́въ на́нь а҆гг҃лъ гн҃ь и҆ реⷱ‍҇ е҆мꙋ . и҆дѝ въ крѣ́пости свое́й се́и . и҆ сп҃се́ши і҆и̑л҃ѧ ѿ рꙋ́кꙋ мадїа́млю , и҆ с҄е пошлю̀ т҄ѧ · И҆ реⷱ‍҇ къ немꙋ гедеѻ́нъ . г҃и . чиⷨ сп҃сꙋ і҆и̑л҃ѧ . с҄е ты́сѧща м҄ѧ хꙋдѣ́иша в̾ манасїи . и҆ а́ꙁъ мнїи́ в̾ домꙋ ѿц҃а мое̑го · И҆ реⷱ‍҇ к немꙋ г҃ь поне́же а҆ꙁъ бꙋ́дꙋ с тобо́ю . і҆ и҆ꙁбїе́ши мадїа́ма ꙗ҆́ко е҆ді́наго мꙋжа · И҆ реⷱ‍҇ к немꙋ гедеѻ́нъ . а҆́ще е҆смь ѻ҆брѣ́лъ блгⷣть прⷣе ѻ҆чи́ма твои́ма . да сътвори́ши м҄и ꙁна́менїе , ꙗ҆́ко т҄ы е҆си и҆же гл҃еши со мно́ю · Не постꙋпѝ ѿсю́дꙋ до́н̾деже прїидꙋ̀ к тебѣ , и҆ принесꙋ̀ тре́бꙋ свою и҆ положꙋ̀ прⷣе тобо́ю , и҆ реⷱ‍҇ а҆ꙁъ премедлю̀ до́ндеже ѻ҆брати́шисѧ · Гедеѻ́нъ же , в̾ни́де и҆ сътворѝ ко́ꙁлище ѿ ко́ꙁъ , и҆ че́тверть е҆́фи мꙋкѝ ѻ҆прѣ́сноковъ , и҆ вложѝ с мѧ́сомъ въ кро́шницꙋ , и҆ ю́хꙋ в̾лїѧ̀ въ горне́цъ , і҆ и҆ꙁнесѐ к немꙋ поⷣ дꙋб̾ , и҆ поста́ви · И҆ рече к немꙋ̀ а҆гг҃лъ гн҃ь въꙁмѝ мѧ́са и҆ хлѣ́бы прѣ́сныѧ , и҆ положѝ ѹ҆ ка́мене ѻ҆́ного , и҆ ю́хꙋ блиⷥ пролїи́ , и҆ сътворѝ та́ко · И҆ прострѐ а҆гг҃лъ гн҃ь коне́цъ жеꙁла̀ и҆же въ рꙋцѣ е҆го , и҆ прикоснꙋ́сѧ мѧ́сѣхъ и҆ хлѣ́бехъ прѣ́сныхъ , и҆ въꙁгорѣ́сѧ ѻ҆́гнь ѿ ка́мене , и҆ съж̾жѐ мѧ́са и҆ ѻ҆прѣ́сноки , а҆гг҃лъ же гн҃ь ѿи҆́де ѿ ѻ҆́чїю е҆го · И҆ ви́дѣ гедеѻ́нъ , ꙗ҆́ко а҆гг҃лъ е҆сть гн҃ь , и҆ рече гедеѻⷩ‍҇ , ѠѼ г҃и г҃и сего̀ ли ра́ди ви́дѣхъ а҆гг҃ла гн҃ѧ лице́мъ къ лицꙋ̀ · И҆ рече е҆мꙋ г҃ь , ми́ръ тебѣ не бо́исѧ , не ѹ҆́мреши · И҆ съградѝ та́мо гедеѻ́нъ ѻ҆л҄тарь гв҃и , и҆ проꙁва̀ и҆̀ ми́ръ гн҃ь до сего дн҃е , и҆ е҆щѐ сꙋщꙋ е҆мꙋ въ е҆ѳра́ѳѣ ѿц҃а е҆срїи́на · И҆ быⷵ в т҄ꙋ но́щь и҆ реⷱ‍҇ е҆мꙋ г҃ь , поимѝ теле́ц̾ ѹ҆пита́н̾ныи ѿ ско́тъ ѿц҃а твое̑го , теле́цъ и҆ дрꙋгїи́ , въ ꙁ҃ , лѣтъ , и҆ раꙁорѝ ѻ҆лтарь ваа́ль , и҆же е҆сть ѿц҃а твое̑го , и҆ са́дъ и҆же ѹ҆ него̀ да посѣче́ши · И҆ да съгради́ши ѻ҆л̾тарь гв҃и б҃ꙋ твое̑мꙋ , ꙗ҆ви́вшꙋ ти сѧ е҆мꙋ на верхꙋ̀ горы̀ сеѧ̀ , въ преⷣчинїю̀ , и҆ да по́имеши теле́цъ вторы́и и҆ въꙁнесе́ши въ всѐсъж̾же́нїе , на́ древⷯѣ сада и҆же посѣче́ши · И҆ поѧ̀ гедеѻ́нъ і҃ , мꙋ́жь ѿ ра́бъ свои̑хъ , и҆ сътворѝ ꙗ҆́коже ꙁаповѣ́да е҆мꙋ г҃ь , и҆ бы́сть ꙗ҆́ко сѧ ѹ҆́боѧ̀ до́мꙋ ѿц҃а свое̑го , и҆ мⷤꙋ граⷣныхъ , сътвори́ти сего̀ въ дн҃е , и҆ сътворѝ но́щїю · ѻ҆бꙋтрѣвше же мꙋж́и граⷣстїи ꙁаѹ҆́тра , ви́дѣша и҆ с҄е раско́панъ ѻ҆лтарь ваа́ль , и҆ саⷣ и҆же ѹ҆ него посѣче́нъ , и҆ теле́цъ ѹ҆пита́ныи въꙁнесе́нъ на вс҄есъж̾же́нїе на ѻ҆л̾тарь но́во съгражде́ныи · И҆ реко́ша дрꙋ́гъ къ дрꙋгꙋ кт҄о со́творѝ ве́щъ сїю и҆ въпраша́хꙋ і҆ и҆ска́хꙋ , и҆ реко́ша ꙗ҆́ко гедеѻ́нъ сн҃ъ и҆а́совъ сътвори́лъ е҆сть ве́щъ сїю · И҆ реко́ша мꙋж́и грⷣастїи къ и҆ѻ҆а́сꙋ и҆ꙁведѝ сн҃ъ тво́и , и҆ да ѹ҆́мретъ , ꙗ҆́ко раскопа̀ ѻ҆лтарь ваа́ль , и҆ ꙗ҆́ко посѣчѐ са́дъ и҆́же ѹ҆ него̀ · И҆ реⷱ‍҇ и҆ѻ҆а́съ къ мꙋже́мъ въста́вшимъ на́нь , вы̀ л҄и нн҃ѣ прю̀ гл҃ете ѿ ваа́ла , и҆ вы̀ л҄и е҆го сп҃сетѐ , н҄о а҆́ще кт҄о сътвори́лъ е҆мꙋ е҆сть кривинꙋ̀ , да ѹ҆́мретъ до ꙁаѹ҆́трїѧ , а҆́ще б҃ъ е҆сть да м̾сти́тъ себѐ кт҄о раскопа̀ е҆го ѻ҆лтарь · И҆ проꙁва́ша и҆̀ в то́и дн҃ь прѣт́ели ваа́ла рекꙋще да ѿм̾сти́тъ на не́мъ ваа́ль . кт҄о раскопа̀ ѻ҆л̾тарь е҆го · Тогда̀ ве́сь мадїа́мъ и҆ а҆мали́къ , и҆ сн҃ове въстоⷦ‍҇ снидо́шасѧ вкꙋ́пѣ , и҆ преидо́ша рекꙋ̀ и҆ ста́ша в доли́нѣ і҆ил҃ь · дх҃ъ же бж҃їи бы́сть ѹ҆крѣплѧ́а гедеѻ́на и҆ въстрꙋби ро́гомъ , и҆ въꙁпѝ а҆вїеꙁе́ръ въ слѣ́дъ е҆го · посла же послы̀ къ всемꙋ̀ манасїю , и҆ съꙁва́сѧ и҆ се́и въ слѣ́дъ е҆го , посе́мъ посла̀ послы̀ въ а҆си́ръ , и҆ въ ꙁаѹ҆ло́нъ , и҆ въ нефѳали́мъ , и҆ вꙁыидоша сꙋпроти́витисѧ и҆мъ · И҆ реⷱ‍҇ гедеѻ́нъ къ б҃ꙋ , а҆́ще и҆́стинно сп҃са́еши рꙋко́ю моею і҆и̑л҃ѧ , ꙗ҆́коже гл҃а · Се̑ а҆́ꙁъ положꙋ̀ рꙋ́но во́лнѧно на тоцѣ , и а҆́ще роса̀ бꙋ́дет̾ на́ рꙋ́нѣ то́чїю , а҆ по всеи ꙁеⷨлѝ сꙋша , т҄о ѹ҆ви́дѣ ꙗ҆́ко сп҃са́еши рꙋко́ю моею і҆и̑л҃ѧ , ꙗ҆́коже гл҃а · И҆ бы́сть та́ко , и҆ ѻ҆бꙋт́рѣвъ гедеѻ́нъ наѹ҆́трїѧ , и҆ꙁбѝ рꙋ́но і҆ и҆ска́па и҆ꙁ рꙋ́на роса̀ , и҆ напо́лни ча́шꙋ воды̀ · И҆ реⷱ‍҇ гедеѻ́нъ къ б҃ꙋ , да не раꙁгнѣ́ваетсѧ ꙗ҆́рость твоѧ̀ на́ мѧ , да гл҃ю е́щѐ е҆ді́ною , і҆ и҆скꙋшꙋ е҆щѐ е҆ді́ною , в рꙋ́нѣ се́мъ , да бꙋ́детъ в рꙋ́нѣ то́чїю сꙋша , а҆ по все́и ꙁемлѝ роса̀ бꙋ́детъ · И҆ сътворѝ б҃ъ в̾ тꙋ но́щь та́ко , и҆ бысть сꙋ́хо на рꙋ́нѣ то́чїю , а҆ по все́и ꙁемлѝ роса̀ ·
Глⷡ‍҇а , ꙁ҃ · И ѻ҆бꙋтрѣ ровоа́ль . с҄е е҆сть гедеѻ́нъ . и҆ вс҄и люди и҆же с ниⷨ , въполчи́шасѧ ѹ҆ и҆сто́чника а҆реⷣ . полкъ же мадїа́мль и҆ а҆мали́ков̾ бѣа́ше е҆мꙋ с сѣ́вера на хо́лмѣ мо́се гава́ѳовѣ , а҆м̾мор̾реѻ҆вы в̾ доли́не · И҆ рече г҃ь къ гедеѻ҆́нꙋ . мно́ѕи людїе и҆же с тобо́ю . сего ра́ди не предаⷨ мадїа́ма в рꙋкꙋ иⷯ . да не когда̀ похва́литсѧ і҆и̑л҃ь на́ мѧ гл҃ѧ , рꙋка моа сп҃се мѧ · И҆ нн҃ѣ гл҃и ѹ҆бо въ ѹ҆ши люде́мъ рекыи . кт҄о боꙗ̑ꙁливъ , и҆ ѹ҆жастиⷡ‍҇ да ѻ҆братиⷮсѧ . и҆ ꙁаѹ҆́тра и҆дѝ ѿ горы̀ галаа́довы . и҆ ѻ҆брати́шасѧ ѿ людїи . ҂к҃в , а҆ і҃ тисѧⷳ‍҇ ѻ҆ста̀ · И҆ реⷱ‍҇ г҃ь къ гедеѻ҆нꙋ , е҆щѐ людїе мно́ѕи сꙋть съведи ѧ҆̀ на́ водꙋ да тїѧ҆̀ и҆скꙋшꙋ̀ т҄ꙋ . и҆ да бꙋ́деⷮ е҆гоже а҆ще нарекꙋ̀ тебѣ . се́й да и҆деⷮ с тобо́ю  . а҆ е҆гоже а҆ще не нарекꙋ̀ да не и҆́детъ с тобо́ю  · И҆ сведѐ людѝ на́ воводꙋ · И҆ рече г҃ь къ гедеѻ́нꙋ вс҄ѧ и҆же ло́четъ ꙗ҆ꙁы́комъ свои̑мъ ѿ воды̀ , ꙗ҆коже ло́четъ пе́съ . да поста́виши и҆̀ ѻ҆ е҆ді́нꙋ . и҆ весь и҆же на колѣ́нꙋ падеⷮ и҆ пїе̑т̾ во́дꙋ ѿлꙋчи и҆̀ ѻ҆ е҆ді́нꙋ И҆ быⷵ число̀ в го́рстехъ лока́вшиⷯ ꙗ҆ꙁы́коⷨ  . т҃ мꙋж́ь , и҆ вс҄и же ѻ҆ста́вшїи лю́дїе преклони́шасѧ на колѣ́нꙋ и҆хъ пи́ти во́дꙋ · И҆ рече г҃ь къ гедеѻ҆́нꙋ , тре́ми ст҄ы мꙋж́ь лока́вшими во́дꙋ сп҃сꙋ в҄ы , и҆ предаⷨ мадїа́ма в рꙋ́кꙋ твою . и҆ вс҄и лю́дїе да и҆дⷮꙋ на мѣ́ста своѧ̀ · И҆ вꙁѧ́ша себѣ бра́шно ѿ людїи в рꙋкꙋ свое̑ю . ро́гы своѧ̀ в̾сего же і҆и̑л҃ѧ ѿпꙋстѝ въ хра́мы своѧ̀ . а҆ т҃ , мⷤꙋ ѹ҆дръжа . по́лкъ же мадїа́мль бѣше ни́же е҆го̀ в доли́не . бы́сть в т҄ꙋ ноⷳ‍҇ . рече к немꙋ̀ г҃ь . въста́въ и҆ снидѝ ѿсꙋ́дѣ ско́ро , в̾ пол̾къ ꙗ҆́ко предаⷯ и҆хъ в рꙋ́кꙋ твою · А҆́ще ли сѧ т҄ы бои́ши сни́ти . т҄о снидѝ т҄ы и҆ ѳа́ра ра́бъ твои въ по́лкъ · И҆ послꙋ́шаи да чт҄о въꙁгл҃ютъ , и посе́мъ ѹ҆крѣпѣюⷮ рꙋцѣ твоѝ и҆ сни́деши в̾ полкъ , и҆ сни́де са́мъ , и҆ ѳа́ра ра́бъ е҆го в ча́сть . н҃ , тниковъ в̾ по́лкъ · Мадїа́м же и҆ а҆мали́къ и҆ вс҄и сн҃ове , въсто́къ стоа́хꙋ в поли́нѣ . ꙗ҆́ко прꙋѕи мно́жествомъ . и҆ вельблю́домъ иⷯ не бѣа́ше чи́сла . н҄о бѣа́хꙋ ꙗ҆́ко пѣсоⷦ‍҇ на кра́и мо́рстѣмъ мно́жествомъ · И҆ вни́де та́мо гедеѻ́нъ . и҆ с҄е е҆ді́нъ повѣ́даше соⷩ‍҇ по́дрꙋгꙋ свое̑мꙋ . и҆ рече се́й со́нъ е҆гоже ви́дѣхъ . и҆ с҄е тѣ́сто хлѣ́ба ꙗ҆́чна , валѧꙗ҆́сѧ въ полкъ мадїа́мль . и҆ привали́сѧ въ кꙋщи мадїа̑мъ . и҆ побї ю҆̀ , и҆ превратї ю҆̀ . и҆ паде́сѧ кꙋща · И҆ ѿвѣща по́дрꙋгъ е҆го и҆ рече . нѣ́сть т҄о тѣ́сто н҄о ко́пїе гедеѻ́ново , сн҃а и҆ѻ́сова мꙋж́а і҆и̑л҃ева . преда́стъ г҃ь в рꙋкꙋ е҆го мадїа́ма , и҆ ве́сь по́лкъ · И҆ бы́сть ꙗ҆́ко ѹ҆слы́ша гедеѻ҆́нъ повѣ́данїе сна̀ и҆ раꙁсꙋже́нїе е҆го . поклони́сѧ гв҃и и҆ ѻ҆брати́сѧ въ по́лкъ і҆и̑л҃евъ . и҆ рече въста́нѣте ꙗ҆́ко предаⷵ г҃ь в рꙋцѣ на́ши пол̾къ мадїа́мль . И҆ раꙁдѣлѝ , т҃ , мꙋж́ь на тр҄и нача́ткы . и҆ вда́сть ро́гы в рꙋцѣ всѣмъ . и҆ водоно́сы скꙋде́лны т̾щѝ , и҆ свѣща средѣ водоно́совъ · И рече и҆мъ мене смотри́те ꙗ҆ко аⷥ творю̀ , та́коже и҆ вы́ сътвори́те , е҆гда а҆́ꙁъ внїидꙋ въ ча́сть по́лка . и҆ да бꙋ́детъ ꙗ҆́коже а҆́ще сътворю̀ , та́коже да сътвори́те · И҆ е҆гда̀ а҆́ꙁъ въстрꙋблю ро́гом̾  , и҆ вс҄и и҆же со мно́ю да въстрꙋбите и҆ в҄ы в ро́гы ѻ҆́крⷵтъ по́лка . и҆ да речетѐ ко́пїе б҃ꙋ и҆ гедеѻ҆́нꙋ · И҆ вни́де гедеѻ҆́нъ , и҆ р҃ , мꙋжъ и҆же с ниⷨ . в̾ ча́сть по́лка въ нача́стїе стра́жи сре́днее , и҆ ѹ҆бꙋже́нїемъ въста́виша стрежа́щихъ , и҆ въстрꙋ́биша ро́гы , и҆ съкрꙋшиша водоно́сы и҆же в рꙋкахъ и҆хъ . и҆ вострꙋби́ша въ три начаⷮки в ро́ги сокрꙋша́юще водоно́сы , и҆ въꙁѧ́ша в лѣ́вꙋю рꙋкꙋ свѣщи , и҆ въ десне́и рꙋцѣ и҆хъ ро́гы в нѧже трꙋби́ша . и҆ въꙁопи́ша ко́пїе гв҃и и҆ гедеѻ҆́нꙋ · И҆ ста́ша кои̑ждо ѻ҆ себѣ ѻ҆́крестъ по́лка . и҆ смѧте́сѧ ве́сь полкъ и҆ ѹ҆жасо́шасѧ и҆ побѣго́ша · Сїи же трꙋби́ша , въ , т҃ , роⷢ‍҇ . и҆ положѝ г҃ь на́ нѧ ме́чь ко́ждо по́дрꙋгъ свое̑го въ все́мъ по́лъцѣ , и҆ пробѣж́е полкъ до виѳасе́пы . и҆ даже до а҆вельмаѹ҆ла и҆ к тави́ѳꙋ · И҆ соꙁва́шасѧ мꙋжи і҆и̑л҃ьстїи ѿ неѳали́ма , и҆ ѿ а҆си́ра , и҆ ѿ всего̀ мана́сїѧ . и҆ погна́ша въ слⷣѣ мадїа́ма · И҆ посла̀ послы̀ гедеѻⷩ‍҇ въ ве́сь предѣлъ е҆фрѣмль гл҃ѧ , сни́дѣте въ срѣте́нїе мадїа́мꙋ . и҆ варите иⷨ во́дꙋ до веѳи́ра і҆ерда́на · И҆ ̑ соꙁва́шасѧ вс҄и мꙋ́жїе е҆фрѣмовы , и҆ преⷣѿнѧ́ли во́дꙋ , до веѳи́ри , і҆е̑рда́на . и ѧ҆ша , в҃ , кнѧ́ѕѧ мадїа́млѧ . ѻ҆ривꙋ , и҆ ꙁи́вꙋ , и҆ ѹ҆би́ша ѻ҆рива в̾ сꙋрѣ , а҆ ꙁивꙋ ѹ҆би́ша въ е҆кевѣ . и҆ погна́ша мадїа́ма . и҆ главꙋ̀ ѻ҆ри́вовꙋ , и҆ ꙁи́вовꙋ . принесо́ша къ гедеѻ҆́нꙋ ѿ ѻ҆но́ѧ страны̀ і҆е̑рда́на ·
Глⷡ‍҇а , и҃ · И рекоша к немꙋ̀ мꙋ́жи е҆фрѣмли что̀ с҄е сътворѝ на́мъ ꙗ҆́ко не поꙁва̀ наⷵ е҆гда по́иде вое̑ва́ти на мадїа́ма . и҆ прѧ́хꙋсѧ с ни́мъ си́лно · И҆ рече к ниⷨ гедеѻ́нъ , не та́ко ли сътвори́хъ нн҃ѣ ꙗ҆́коже и҆ в҄ы . не лꙋ́чшее л҄и собра́нїе послⷣѣнее е҆фрѣмле , нежели собранїе вина̀ а҆вїеꙁе́рова · В рꙋкꙋ ва́шꙋ , предаⷵ г҃ь кнѧ́ѕѧ мадїа́млѧ . ѻ҆ри́ва , и҆ ꙁи́ва . и҆ что́же а҆́ꙁъ могоⷯ сътвори́ти ꙗ҆́коже в҄ы . тогда̀ почѝ дх҃ъ иⷯ ѿ него̀ , вънегда̀ гл҃а иⷨ сло́во с҄е · И҆ прїиде гедеѻⷩ‍҇ къ і҆ѻръда́нꙋ . и҆ пре́иде саⷨ і҆ и҆же с ниⷨ , т҃ , мⷤꙋ а҆л̾чни и҆ ѹ҆трꙋжде́ни гонѧ́ще · И҆ реⷱ‍҇ мꙋ́жеⷨ сокхо́ѳскыⷨ . дадите ѹ҆́бо мꙋжеⷨ хлѣбы и҆же со мно́ю ꙗ҆́ко аⷧ‍҇чни сⷮꙋ . аⷥ б҄о женꙋ̀ въ слⷣѣ ꙁеве́ѧ , и҆ салмона цр҃ѧ мадїаⷨлѧ · И҆ реко́ша кнѧ́ѕи съкхоѳе́иски е҆гда̀ глава̀ ꙁеве́а и҆ салмо́на нн҃ѣ въ рꙋцѣ твое́и , ꙗ҆́ко да дамы̀ вое̑мъ твои̑мъ хлѣ́бы · И҆ реⷱ‍҇ гедеѻ҆́нъ не та́ко н҄о вънегда̀ преда́стъ г҃ь ꙁеве́ѧ и҆ салмо́на въ рꙋ́кꙋ мою . а҆́ꙁъ сотрꙋ̀ пло́ти ва́ша те́рнїемъ въ пꙋсты́ни и҆ побы́лью · И҆ въꙁы́де ѿтꙋ́дꙋ въ ваѳанꙋ́илъ , и҆ гл҃а к ниⷨ по се́мꙋ же . и҆ ѿвѣща́ша е҆мꙋ мꙋ́жи ѳанꙋ́или , ꙗ҆́коже ѿвѣща́ша е҆мꙋ мꙋж́їе сокхо́ѳъстїи · И҆ реⷱ‍҇ гедеѻ҆́нъ мꙋж́емъ ѳанꙋ́ильскиⷨ рекꙋщ́е , внегда̀ ѻ҆брѧ́щꙋсѧ с ми́ромъ . раскопа́ю столпъ с́еи · Ꙁеве́и же и҆ салмоⷩ‍҇ , быша в̾ карка́рѣ и҆ по́лкъ иⷯ с ни́ми , до е҃і , тысѧщъ мꙋж́еи ѻ҆ставшиⷯ ѿ всего по́лка сн҃овъ въсто́чныхъ . а҆ ѹ҆ме́ршиⷯ бѣа́ше , р҃ , и҆ к҃ тысѧщъ мꙋж́ь дръжащиⷯ ко́пїе · И҆ въꙁы́де гедеѻ҆́нъ пꙋте́мъ живꙋщ́ихъ въ кꙋщахъ . ѿ восто́къ а҆нава́и прѧ́мо на́вы . і҆ и҆ꙁбѝ по́лкъ . по́лкъ же бѣа́ше ѹ҆пова́ющъ · И҆ пробѣгнꙋ́ста ꙁеве́и , и҆ салмо́на . и҆ гна̀ въ слⷣѣ и҆хъ и҆ ѧ҆̀ ѻ҆́ба̀ цр҃ѧ мадїа́млѧ . ꙁеве́ѧ , и҆ салмо́на . и́ весь по́лкъ е́ю рас̾сыпа · И҆ ѻ҆брати́сѧ гедеѻ҆́нъ сн҃ъ и҆ѻ҆а́совъ ѿ ра́ти , пре́жде въсхо́да сл҃нца · И҆ ѧ̀ ѻ҆тро́чищъ ѿ мꙋже́и сък̾хо́ѳъ , и҆ въпраша е҆го . и҆ въписа̀ ѿ него̀ кнѧ́ѕѧ сок̾хо́ѳ̾скы . и҆ ста́рца и҆хъ , ѻ҃ , и҆ сеⷣмь мꙋ́жь · И҆ прїиде гедеѻ҆́нъ къ мꙋже́мъ сокхо́ѳъ . и҆ реⷱ‍҇ и҆мъ с҄е ꙁеве́и и҆ салмо́нъ , и҆хже ради ѹ҆кори́сте м҄ѧ гл҃юще . е҆да̀ глава̀ ꙁеве́а и҆ салмо́на , И҆ нн҃ѣ въ рꙋ́цѣ твое́и . да дадиⷨ мꙋжемъ твоиⷨ · ѿ ѹ҆трꙋж́дъшим̾сѧ хлѣ́бы · И҆ поѧ̀ кнѧ́ѕи и҆ ста́рца граⷣныѧ , и҆ те́рнїе , ѿ пꙋсты́ни и҆ накаꙁа̀ и҆мъ мꙋ́жа сокхо́ѳ̾ски . и҆ сто́лпъ ѳанꙋ́иль раскопа̀ . і҆ и҆ꙁбѝ мꙋж́а граⷣныѧ · И҆ реⷱ‍҇ къ ꙁеве́ю и҆ салмо́нꙋ . ꙗ҆́ко в҄ы мꙋж́и ꙗ҆́же и҆ꙁби́сте въ ѳаво́рѣ . и҆ рѣша ꙗ҆коⷡ‍҇ т҄ы таковїи ѻ҆нѝ . подо́бен̾ ты е҆си и҆мъ . ко́ждо б҄о иⷯ ѻ́браꙁомъ ꙗ҆́ко сн҃ове цр҃ьски · И҆ реⷱ‍҇ гедеѻⷩ‍҇ бра́тїа моа и҆ сн҃ове мт҃ре мое́ѧ сⷮꙋ . жи́въ г҃ь а҆́ще бы́сте живи́ли и҆хъ . не ѹ҆билъ бы́хъ ва́съ · И҆ реⷱ‍҇ е҆ѳе́рꙋ прьвенцꙋ̀ свое̑мꙋ въста́въ ѹ҆бїи иⷯ , и҆ не и҆ꙁвлечѐ ѻ҆тро́чищь меча̀ свое̑го , ѹ҆боѧ́сѧ млаⷣ б҄о бѣаше · И҆ реⷱ‍҇ ꙁеве́а и҆ салмо́на . въста́ни ѹ҆бо т҄ы и҆ съпротиви́сѧ на́ю , ꙗ҆́ко́въ б҄о мꙋжъ та́ко и҆ си́ла е҆го . и҆ въста́въ гедеѻⷩ‍҇ ѹ҆бѝ ꙁеве́ѧ и҆ салмо́на . и҆ вꙁѧ̀ мо́хры ꙗ҆же на вы́ѧхъ вельблю́домъ и҆хъ · И҆ реко́ша мꙋж́и і҆и̑л҃ьстїи къ гедеѻ́нꙋ . владѣ́и т҄ы в наⷵ и҆ сн҃ове сн҃овъ твоиⷯ , ꙗ҆́ко т҄ы сп҃се наⷵ ѿ рꙋ́кꙋ мадїа́млю · И҆ реⷱ‍҇ к ни́м̾ гедеѻ́нъ не владѣ́ю а҆́ꙁъ ва́ми . н҄и воꙁ̾владѣ́етъ сн҃ъ мо́и ва́ми . н҄о г҃ь да владѣе́тъ ва́ми · И҆ реⷱ‍҇ к ниⷨ гедеѻⷩ‍҇ прошꙋ ѹ҆ васъ е҆ді́ноѧ вещи . да мѝ дасть мꙋж́ь ѹ҆серѧ́ꙁь ѿ полона̀ свое̑го , ꙗ҆́ко ѹ҆серѧ́ꙁи ꙁла́ты мно́ѕи бѧхꙋ и҆мъ . ꙁане́же и҆ꙁъмалтѧне бѧ́хꙋ · И҆ реко́ша даю́ще да́мы и҆ простроша ри́ꙁꙋ  . и҆ въꙁверго́ша т҄ꙋ мꙋж́и ѹ҆серѧ́ꙁь ꙁлаⷮ полона̀ свое̑го · И҆ бы́сть мѣра ѹ҆серѧ́ꙁь ꙁла́тыхъ , и҆хже ѹ҆просѝ ты́сꙋща , и҆ ꙁ҃ соⷮ , сикль ꙁла́та ра́ꙁвѣе плениⷰ‍҇ , и҆ ѻ҆дѣнїи е҆м̾ѳоѳовыⷯ . и҆ ри́ꙁъ багрѧ́ныхъ ꙗ҆же на цр҃ихъ мадїа́млихъ · ра́ꙁвѣе гри́венъ ꙁлатыхъ , ꙗ҆́же на вы́ѧхъ вельблюⷣ и҆хъ · И҆ сътвори ѿ нихъ гедеѻ́нъ ꙗ҆́ко ри́ꙁꙋ жре́ческꙋ , и҆ постави и҆̀ въ гра́дѣ свое̑мъ е҆фраѳа и҆ съблꙋдѝ ве́сь і҆и̑л҃ь въ слⷣѣ е҆го та́мо и҆ бы́сть гедеѻ́нꙋ и҆ всемꙋ̀ е҆го до́мꙋ въ собла́ꙁнь · И҆ премѣни́сѧ мадїа́мъ преⷣ сн҃ы і҆и̑л҃евы . и҆ не приложи́ша въꙁдви́гнꙋти гла́вы свое̑ѧ , и҆ бы́сть въ покоѝ ꙁемлѧ̀ , м҃ , лⷮѣ . въ дн҃и гедеѻ́новы · И҆ и҆де е҆рова́ль сн҃ъ и҆ѻа́соⷡ‍҇ и҆ сѣ́де в домꙋ̀ свое̑мъ · Гедеѻ́нꙋ же бѣше , ѻ҃ , сн҃овъ , и҆ꙁшеⷣшїи ѿ чре́слъ е҆го . ꙗ҆́ко же́ны бѣхꙋ мно́гы е҆мꙋ · И҆ подло́жница е҆го ꙗ҆́же в сики́мѣ и҆ с҄и родѝ е҆мꙋ сн҃ъ . и҆ нарече и҆́мѧ е҆мꙋ а҆вимеле́хъ · И҆ ѹ́мре гедеѻ́нъ сн҃ъ и҆ѻ҆а̑с̾со́въ . въ ста́рости бла́ꙁѣ . и҆ погребе́сѧ въ горѣ і҆ѻ҆а́сса ѿц҃а е҆го въ веѳра́ѳе . ѿц҃а е҆ꙁдрые̑ва · И҆ бы́сть ꙗ҆ко ѹ҆́мре гедеѻ́нъ , съврати́шасѧ сн҃ове і҆и̑л҃еви , и҆ съблꙋди́ша въ слѣ́дъ ваали́ма . и҆ сътвори́ша себѣ ваа́львери́ѳа въ ꙁа́вѣтъ , да и҆мъ бꙋ́дет̾ бⷢ‍҇о · И҆ не въспомѧнꙋша сн҃о і҆и̑л҃еви г҃а б҃а свое̑го , и҆ꙁбавльшаго ѧ҆̀ и҆ꙁ рꙋкы всѣ́хъ вра́гъ и҆хъ ѻ҆́крⷵтныхъ · И҆ не сътвори́ша милости съ домо́мъ і҆е̑роа́ловыⷨ , сїи е҆сть гедеѻ́нъ по все́и млти е҆го и҆же сътворѝ съ і҆ил҃емъ ·
Глⷡ‍҇а , ѳ҃ · И і́де а҆вимеле́хъ сн҃ъ і҆е̑ровоа́мль въ сикемъ , къ бра́тїи мт҃ре свое́ѧ . и҆ рече к ни́мъ и҆ къ всемꙋ̀ племе́ни до́мꙋ ѿц҃а мтр҃и свое̑ѧ гл҃юще · Гл҃ите с҄е въ ѹ҆́ши всѣм̾ мꙋжеⷨ сикиⷨскимъ , чт҄о бл҃жїе вамъ с҄е лѝ и҆же владѣти ва́ми , ѻ҃ , мꙋж́ь вс҄и сн҃ове і҆е̑роваа́мли , и҆л҄и владѣти ваⷨ мꙋж́ꙋ е҆ді́номꙋ , и҆ помѧни́те ꙗ҆́ко ко́сть ва́ша и҆ пло́ть ва́ша е҆смь а҆́ꙁъ · И҆ гл҃аша бра́тїа мт҃ри е҆го ѻ҆ немъ , въ ѹ҆́ши всѣ́хъ мꙋжь сике́м̾скъ , вс҄ѧ словеса̀ с҄и . и҆ ѹ҆клони́сѧ срⷣце и҆х̾ въ слⷣѣ а҆вимеле́ха , реко́ша б҄о ꙗ҆ко бра́тъ на́шъ е҆сть · И҆ даша е҆мꙋ ѻ҃ , сребре́никъ ѿ до́мꙋ ваа́ла , фериѳа . и҆ наѧ̀ и҆́ми а҆вимеле́хъ мꙋже́въ млады́хъ и҆ лѣ́пыхъ . и҆ хожда́хꙋ въ слⷣѣ е҆го · И҆ прїиде в доⷨ ѿц҃а свое̑го въ е҆ѳра́ѳꙋ , і҆ иꙁбѝ бра́тїю свою сн҃ы е҆ровоа́левы , ѻ҃ , мꙋжъ на ка́мени е҆ді́номъ . толико ѻ҆ста̀ і҆ѻ҆а̑ѳа́мъ сн҃ъ і҆ѻ҆ровоа́ль мнїи съкры́ бо сѧ · И҆ собра́шасѧ вс҄и мꙋж́и сике́м̾стїи . и весь до́мъ маа́ловъ . и҆ шеⷣше и҆ поста́виша а҆вимеле́ха цр҃емъ , ѹ҆ вала́нѧ ста́нꙋ и҆же в сики́мехъ · И҆ повѣ́даша с҄е и҆ѻ҆а́ѳамꙋ . и҆ шеⷣ ст҄а на вр́ъхъ горы̀ гаꙁири́н̾ . и҆ въꙁдви́же гла́съ свои и҆ въꙁва̀ рече и҆мъ . послꙋша́ите менѐ мꙋж́и сики́мстїи , да и҆ ̾ васъ ѹ҆сли́шитъ б҃ъ · И҆дꙋщ́и и҆до́ша дре́ва і҆и̑ꙁбра́ти себѣ цр҃ѧ . и҆ рѣша масли́чинѣ бꙋ́ди наⷨ цр҃ь · И҆ рече и҆мъ масли́чина . и҆ли ѻ҆ста́вивши сы́тость свою̀ , е҆же въ мнѣ просла́ви б҃ъ и҆ чл҃цы . да и҆дꙋ̀ владѣти древа́ми · И҆ реко́ша древа̀ смо́кви , прїиди и҆ црⷵтвꙋи наⷣ на́ми · И҆ рече иⷨ смо́кви , ѻ҆ста́вивши свою сладость и҆ плоⷣ сво́и бл҃гыи , да и҆дꙋ̀ владѣти древа́ми · И҆ реко́ша древа̀ к виногра́ дꙋ . прїиди и҆ бꙋ́ди наⷨ цр҃ь · И҆ рече иⷨ винограⷣ ѻ҆ста́вивши л҄и вино̀ свое и҆ весе́лїе члчⷵко . да и҆дꙋ̀ владѣти древа́ми · И҆ посеⷨ реко́ша вс҄и древа̀ те́рьнїю . прїиди и҆ бꙋ́ди намъ цр҃ь · И҆ реⷱ‍҇ те́рнїе къ древаⷨ . а҆ще по и҆́стиннѣ и҆ꙁбира́ете себѣ цр҃ѧ менѐ . т҄о прїидѣте и҆ внїи́дѣте поⷣ сѣ́нь мою̀ . а҆ще ли же н҄и т҄о и҆ꙁы́де ѻ҆́гнь и҆ꙁъ те́рнїа и҆ попалиⷮ вс҄ѧ ке́дры лива́нъскыѧ · И҆ нн҃ѣ а҆́ще по и҆́стин̾нѣ и҆ по съвръше́нїю творитѐ , поставлѧ́юще а҆вимеле́ха цр҃емъ . и҆ а́ще е҆сте добро̀ сътвори́ли съ і҆ѻ҆ровоа́моⷨ и҆ ꙁ до́момъ е҆го . и҆ а́ще по ѿда́нїи рꙋкы̀ е҆го сътвори́сте е҆мꙋ · Поне́же вое̑ва̀ ѿц҃ъ мо́и по ваⷵ и҆ дава́ше дш҃ꙋ свою проти́вꙋ . і҆ и҆ꙁба́ви ваⷵ ѿ рꙋкы̀ мадїа́млѧ · Вы же въста́сте на до́мъ ѿц҃а мое̑го дне́сь , и҆ꙁби́сте сн҃ове е҆го . ѻ҃ , мꙋжъ на е҆ді́номъ ка́мени , и҆ поста́висте цр҃ем̾ а҆вимеле́ха , сн҃а рабы̀ е҆го наⷣ мꙋжи сики́мски ꙗ҆́ко бра́тъ ва́шъ е҆сть · И҆ а́ще по и҆́стин̾нѣ с҄е и҆ по соверше́нїи сътвори́сте , съ и҆е̑ровоа́ломъ и҆ до́моⷨ е҆го дне́сь , блⷵвени в҄ы бꙋ́дете и҆ весе́ли , ѻ҆ а҆вимеле́сѣ и҆ тои ѻ҆ ва́съ · А҆ще ли же н҄и да и҆ꙁы́иде ѻ҆́гнь и҆ꙁ̾ а҆вимеле́ха и҆ попали́тъ мꙋжа сикиⷨски , и҆ до́мъ маа̑ло́нь и҆ посе́м̾ да и҆ꙁы́иде ѻ҆́гнь ѿ мꙋжъ сики́мскиⷯ , и҆ ѿ до́мꙋ моа̑ло́нѧ , и҆ попалѝ а҆вимеле́ха · И҆ ѿи҆́де и҆ѻ҆а̑ѳа́мъ и҆ пробѣже , і҆ и́де въ ви́рꙋ , и҆ всели́сѧ т҄ꙋ , ѿ лица̀ а҆вимеле́ха бра́та свое̑го · И҆ ѻ҆блада̀ а҆вимеле́хъ въ і҆и̑л҃и , г҃ лѣта · И҆ посла̀ б҃ъ дх҃ъ ѕоⷧ‍҇ межⷣꙋ а҆вимеле́хоⷨ , и҆ междꙋ̀ мꙋжи сики́м̾скими . и҆ погордѣш́а мꙋжѝ сики́мъстїи а҆вемеле́хомъ · Ꙗ҆́ко да въꙁы́детъ ѿмще́нїе . о҃ , сн҃овъ и҆е̑ровоа̑и́ль . и҆ кро́ви иⷯ да въꙁло́жатъ на а҆вимеле́ха бра́та и҆хъ , и҆же ѹ҆би́въ и҆хъ . и҆ на мꙋжа сики́м̾ски и҆же ѹ҆крѣпи́ша рꙋцѣ е҆го . ѹ҆би́ти бра́тїю свою · И҆ поста́виша на́нь мꙋжи сики́мстїи поⷣса́ды . на връсѣ́хъ го́рскиⷯ . и҆ раꙁграблѧ́хꙋ вс҄ѧ и҆дꙋщаѧ к ни́мъ на пꙋтѝ . и҆ повѣ́дахꙋ с҄е а҆вимеле́хꙋ · И҆ по се́мъ прїиде гаа́лъ сн҃ъ а҆ве́довъ и҆ бра́тїа е҆го . и҆ прїидо́ша в̾ сики́мꙋ . и҆ ѹ҆пова́ша на́нь мꙋжѝ сики́мстїи · И҆ и҆ꙁыдо́ша на село̀ . и҆ ѻ҆бъи̑ма́ша виногра́ды своѧ̀ . і҆ и҆ꙁгнета́хꙋ и҆ сътвори́ша ли́ки . и҆ ходи́ша въ хра́мъ бого́въ свои̑хъ . и҆ ꙗ҆́ша и҆ пи́ша , кленꙋще а҆вимеле́ха · И҆ рече гаа́дъ сн҃ъ а҆ве́довъ . чт҄о е҆сть а҆вимеле́хъ . и҆л҄и чт҄о е҆сть сн҃ъ сꙋхе́мовъ , ꙗ҆́ко да рабо́тае̑мъ е҆мꙋ . нѣ́сть л҄и се́и сн҃ъ и҆е̑рова́ль , и҆ ꙁеѹ҆́ль . и҆же е҆сть страⷤ е҆го да слꙋжиⷨ лꙋ́чше мꙋжеⷨ е҆мо́ра ѿц҃а сꙋхе́млѧ . и҆ почто и҆ма́мы рабо́тати е҆мꙋ  · И҆ ктоже с҄е да́сть да бꙋ́дꙋтъ лю́дїе сїи въ рꙋ́кꙋ мое̑ю . и҆ преставлю̀ а҆вимеле́ха , и҆ речѐ , къ а҆вимеле́хꙋ ѹ҆мно́жи си́лꙋ твою̀ , і҆ и҆ꙁы́иди · И҆ ѹ҆слы́ша с҄е ꙁеѹ҆́ль кнѧ́ѕь гра́да , словеса̀ гаа̑ла сн҃а а҆ве́дова . и҆ раꙁгнѣ́васѧ ꙗ҆́ростїю · И҆ посла̀ послы̀ къ а҆вимеле́хꙋ съ ле́стїю гл҃ѧ . с҄е гаа̑дъ сн҃ъ а҆ве́довъ , и҆ бра́тїа е҆го прїидо́ша в̾ сики́мꙋ . и҆ сїи въставлѧ́ютъ на́ тѧ граⷣ · И҆ нн҃ѣ въста́ни но́щїю т҄ы , и҆ вс҄и лю́дїе тво́и с тобо́ю . и҆ поⷣсѣдѝ до ꙁаѹ҆́трїѧ ѹ҆ селѐ · И҆ е҆гда̀ бꙋ́дет̾ да́но , ꙗ҆́ко въꙁы́деⷮ слн҃це , ѻ҆бꙋтрѣ́ю и҆ протѧгни́сѧ къ гра́дꙋ . и҆ а҆ще то́й са́мъ и҆ лю́дїе и҆же с ниⷨ и҆ꙁы́дꙋтъ к тебѣ . т҄о сътвори́ши е҆мꙋ ꙗ҆коже а҆́ще воꙁмо́же рꙋка̀ твоѧ · И҆ въста̀ а҆вимелеⷯ и҆ вс҄и лю́дїе и҆же с ни́мъ но́щїю . и҆ поⷣсѣдоша в сики́мѣ , на д҃ , ча́сти · И҆ бы́сть ꙁаѹ҆́тра і҆ и҆ꙁы́де гаа́лъ сн҃ъ а҆ве́довъ . и҆ ст҄а преⷣ вра́ты гра́дꙋ . и҆ въста̀ а҆вимеле́хъ и҆ лю́дїе и҆же с ниⷨ ѿ поⷣса́ды · И҆ видѣ гаа̑л̾ сн҃ъ а҆ве́доⷡ‍҇ лю́ди . и҆ рече к̾ ꙁеѹ҆́лю . с҄е нароⷣ людїи и҆схо́дитъ съ ве́рхъ го́рских̑ . и҆ рече к немꙋ ꙁеѹ҆́ль , стѣ́ню дꙋбра́вы ты̀ ви́диши ꙗ҆ко мꙋжа · И҆ приложѝ е҆щѐ гаа́лъ гл҃ати . и҆ рече се лю́ди и҆схо́дѧтъ ѿ высоты̀ ꙁемлѧ̀ . и҆ поⷧ‍҇къ е҆ді́нъ и҆де́тъ ѿ пꙋтѝ дꙋбра́в̾ска ви́дѧщимъ · И҆ рече к немꙋ ꙁеѹ҆́ль гдѣ сꙋтъ нн҃ѣ ѹ҆ста̀ твоѧ̀ гл҃щаа чт҄о е҆сть а҆вимеле́хъ да рабо́тае̑мъ е҆мꙋ . не се л҄и сꙋть лю́дїе ꙗ҆́же ты̀ ѹ҆корѝ . и҆ꙁы́ди ѹ҆бо нн҃ѣ и҆ въполчи́сѧ проти́вꙋ е҆мꙋ · И҆ и҆ꙁы́де гаа́дъ преⷣ мꙋжи сикиⷨски , и҆ ста̀ проти́вꙋ а҆вимеле́хꙋ · И҆ прогна̀ и҆̀ а҆вимеле́х̾ , ѻ҆́н̾же пробѣгнꙋ ѿ лица̀ е҆го . и҆ падо́ша ꙗ҆ꙁве́нїи мно́ѕи до вра́тъ граⷣныⷯ · И҆ ѻ҆бита̀ а҆вимеле́хъ въ а҆ри́мѣ . ꙁеѹ҆́ль же и҆ꙁгна̀ гаа́ла и҆ бра́тїю е҆го да не живꙋтъ в̾ сихе́мꙋ · И҆ бы́сть наѹ҆́трїѧ и҆ꙁыдо́ша лю́дїе на́ поле . и҆ повѣ́даша а҆вимеле́хꙋ · И҆ поѧ̀ лю́дїе и҆ раꙁдѣлѝ на тр҄и ча́сти и҆ ꙁаста́ви поⷣсадꙋ на селѣ и҆ ви́дѣ . и҆ с҄е лю́дїе и҆схожда́хꙋ и҆ꙁ гра́да . и҆ въста̀ на́ нѧ і҆ и҆ꙁбѝ и҆хъ · А҆вимелеⷯ же и҆ старѣ́ишины ꙗ҆́же с ни́мъ протѧго́шасѧ , и҆ ста́ша ѹ҆ вра́тъ гра́да . а҆ дв҄ѣ ча́сти пролїа́шасѧ на вс҄ѧ ꙗ҆же на селѣ і҆ и҆ꙁбѝ ѧ҆̀ · А҆вимеле́х же добыва́ше гра́да ве́сь дн҃ь то́и , и҆ вꙁѧ̀ гра́дъ и҆ лю́ди и҆же в не́мъ . и҆ꙁбѝ и҆ раꙁори́ша гра́дъ и҆ посѣ́ѧ в̾ не́мъ со́ль · И҆ ѹ҆слы́шаша с҄е вс҄и мꙋжи столпа̀ сихе́млѧ и҆ внидо́ша въ тве́рдь до́мꙋ бога веѳи́ль вери́ѳъ · И҆ повѣда́ша а҆вимеле́хꙋ , ꙗ҆́ко събра́шасѧ та́мо вс҄и мꙋжи столпа̀ сики́мска · И҆ вꙁы́де а҆вимеле́хъ в горꙋ̀ е҆л̾моновꙋ . са́мъ и҆ вси лю́дїе и҆же с ни́мъ . и҆ вꙁѧ̀ а҆вимеле́хъ секи́рꙋ в рꙋкꙋ свою и҆ ѹ҆сѣче сно́пъ вѣтвїѧ ѿ дре́ва . и҆ воꙁдви́же и҆̀ и҆ положѝ на ра́мꙋ свою . и҆ рече лю́деⷨ и҆же с ни́мъ . чт҄о ви́дѣсте м҄ѧ творѧ́ща . сътвори́те и҆ вы̀ ско́ро ꙗ҆́коже і҆ а́ꙁъ · И҆ ѹ҆сѣко́ша вс҄и лю́дїе вѣтвїѧ , и҆ вꙁѧ́ша и҆ пои̑до́ша въ слѣ́дъ а҆вимеле́ха . и҆ въꙁложи́ша на тверди́ль . и҆ ꙁапали́ша ѻ҆́нѣхъ тверди́ль ѻ҆гне́мъ . і҆ и҆ꙁмро́ша вс҄и лю́дїе столпа̀ сики́м̾ска до , ҂а҃ . мꙋже́и и҆ женъ · И҆ посе́мъ и҆́де а҆вимеле́хъ въ ѳиви́с̾ , и҆ ѻ҆бсѧ́де е҆го и҆ вꙁѧ̀ е҆го · Сто́лпъ же б҄ѣ тве́рдъ средѣ града и҆ вбѣгнꙋша т҄ꙋ вс҄и мꙋжа и҆ же́ны , и҆ вс҄ѧ старѣ́ишины гра́да . и҆ ꙁаключи́шасѧ сами же и҆ в̾ꙁыидо́ша на въꙁгражде́нїе столпа̀ · И҆ прїиде а҆вимелехъ до столпа̀ . и҆ сꙋпротиви́стасѧ е҆мꙋ . и҆ пристꙋпѝ а҆вимеле́хъ до вра́тъ столпꙋ̀ , ꙁапали́ти е҆го хотѧ̀ ѻ҆гнемъ · И҆ све́рже жена̀ е҆ді́на и҆ꙁло́моⷦ‍҇ жерно́вныи , на главꙋ̀ а҆вимеле́хꙋ . и҆ съкрꙋшѝ е҆мꙋ тѣмѧ · И҆ въꙁопѝ ско́ро а҆вимеле́хъ къ ѻ҆́трокꙋ носѧ́щемꙋ сосꙋды е҆го . и҆ рече е҆мꙋ и҆ꙁвлецѝ ме́чъ твои и҆ ѹ҆бїи мѧ . да не рекꙋт̾ ꙗ҆́ко жена̀ ѹ҆бѝ е҆го . и҆ прободѐ и҆̀ ѻ҆́трокъ е҆го , и҆ ѹ́мре т҄ꙋ · И҆ ви́дѣша мꙋжи і҆и̑л҃ьсти ꙗ҆́ко ѹ҆же ѹ҆́мре а҆вимелеⷯ . и҆ ѿи́де ко́иждо на свое мѣ́сто · И҆ ѿда̀ б҃ъ ѕл҄о а҆вимеле́хꙋ ꙗ҆́же сътворѝ ѿцꙋ свое̑мꙋ . и҆же ѹ҆би́въ , ѻ҃ . бра́тїѧ свое̑ѧ · Та́коже и҆ вс҄ѧ ѕло́бы мꙋжїи сихе́мль , и ѿда̀ б҃ъ на главꙋ̀ и҆хъ . и҆ вꙁы́иде на́ нѧ клѧ́тва . и҆ѻ҆а̑ѳе́ма , сн҃а і҆е̑рова́лѧ ·
Глⷡ‍҇а , і҃ · И въста̀ по а҆вимеле́сѣ спⷵти сн҃ы і҆и̑л҃ѧ . ѳо́ла сн҃ъ ѳꙋ́а сн҃ъ бра́та ѿч҃а е҆мꙋ , мꙋж̾ ѿ и҆саха́ра . се́и же живѧ́ше в семарѣ в горѣ е҆фре́мовѣ · И҆ сꙋдѝ і҆и̑л҃еви . лⷮѣ , к҃г . и҆ ѹ҆мре , и҆ погребе́нъ бы́сть в сема́рѣ · И҆ въста̀ по не́мъ и҆а̑и́ръ галаа̑ди́тинъ . и҆ сꙋди і҆и̑л҃еви . лⷮѣ , к҃в · И҆ бы́сть е҆мꙋ сн҃овъ , л҃ , е҆ꙁдѧ́щихъ . на . л҃ ѻ҆слехъ . гра́ди же и҆мъ . л҃ , и҆же проꙁыва́хꙋ ѧ҆̀ и҆а̑и́ровы да́же до дн҃е  , и҆же сꙋть в̾ ꙁемлѝ галаа́довѣ · И҆ ѹ́мре и҆а̑и́ръ . и҆ погребе́нъ бысть въ и҆камо́нѣ · И҆ приложи́ша сн҃ве і҆и̑л҃ви твори́ти ѕло́е преⷣ гм҃ъ . и҆ послꙋжи́ша ваа́лимꙋ и҆ а҆старо́ѳꙋ и҆ бого́мъ сѷр̾скимъ . и҆ бого́мъ сидо́ньскимъ . и҆ бого́мъ моа́вльскимъ . и҆ бого́мъ сн҃овъ а҆м̾монь , и҆ богоⷨ и҆ноплемеⷩ‍҇ниⷦ‍҇ . и҆ ѻ҆ста́виша г҃а , и҆ не рабо́таша е҆мꙋ · И҆ раꙁгнѣвасѧ г҃ь ꙗ҆́ростїю на і҆ил҃ѧ . и҆ въда́сть ѧ҆̀ в̾ рꙋкꙋ ѳилисти́мꙋ . и҆ в̾ рꙋкꙋ сн҃овъ а҆м̾мо́нь · И҆ ꙁаѕлиша . и҆ ѻ҆печали́ша сн҃ы і҆и̑л҃евы в т҄о вре́мѧ . и҃і , лѣтъ . всѣхъ сн҃овъ і҆и̑л҃евыхъ и҆же ѻ҆бонꙋ странꙋ і҆ѻ҆рда́на в̾ ꙁемлѝ аⷨмор̾ре́истеи , и҆же в галаа́дѣ · И҆ посеⷨ проидо́ша сн҃ове а҆мъмо́ни і҆е̑рда́нъ , вое̑ва́ти на і҆ю́дꙋ и҆ венїа̑ми́на . и҆ на до́мъ е҆фре́моⷡ‍҇ . и҆ въскорбѣша сн҃ове і҆и̑леви ѕѣло · И҆ въꙁопи́ша сн҃ове і҆и̑л҃еви къ г҃ꙋ гл҃юще . съгрѣши́хомъ к тебѣ , ꙗ҆́ко ѻ҆ста́вихомъ б҃а нашего , и҆ рабо́тахомъ ваа̑ли́мꙋ · И҆ рече г҃ь къ сн҃омъ і҆и̑л҃выⷨ не ѿ е҆гѷпта л҄и . и҆ ѿ аⷨмор̾ре́ѧ и҆ ѿ сн҃ов̾ а҆ммо́нь . и҆ ѿ ѳилисти́ма · И҆ ѿ сидо́нѧнъ . и҆ ѿ а҆мали́ка , и҆ ѿ мадїа̑ма и҆же стꙋжи́ша ва́мъ . и҆ ꙗ҆ко въꙁопи́сте къ мн҄ѣ , и҆ сп҃сохъ вы̀ ѿ рꙋкѝ иⷯ . Вы́ же ѻ҆ста́висте менѐ и҆ рабо́тасте бого́мъ и҆нѣм̾ . сего̀ ради не приложꙋ̀ спⷵти ва́съ · И҆дѣте и҆ въꙁопїите къ бого́мъ ꙗ҆́же и҆ꙁбра́сте себѣ . и҆ т҄и да сп҃сꙋтъ в҄ы въ вре́мѧ ско́рби ва́шеѧ · И҆ рѣша сн҃ове і҆и̑л҃еви къ г҃ꙋ . съгрѣши́хомъ сътворѝ т҄ы наⷨ по всемꙋ̀ е҆ли́ко го́дѣ бы́сть преⷣ ѻ҆чи́ма твои̑ма . то́чїю и҆ꙁба́ви насъ в̾ сїи дн҃ь · И҆ и҆ꙁвергоша богѝ чю́ждаѧ ѿ средѣ себѐ и҆ послꙋжи́ша гв҃и е҆ді́номꙋ и҆ съжалѣ́сѧ дш҃а е҆го . трꙋжде́нїѧ і҆и̑л҃ева и҆ поми́лова иⷯ · И҆ събра́шасѧ сн҃ове а҆м̾мо́ни , и҆ ста́ша в̾ галаа́дѣ събра́шасѧ та́кожде и҆ сн҃ове і҆ил҃еви и҆ въполчи́шасѧ въ стра́жбѣ · И҆ рѣша кн҃ѕи людїи гала́дъскихъ , ко́ждо дрꙋгъ дрꙋгꙋ . кождо мꙋжъ и҆же начне́тъ би́тисѧ съ сн҃ъми а҆м̾моновыми . то́и бꙋдетъ кн҃ѕь всѣмъ живꙋщимъ в̾ галаа́дѣ ·
Глⷡ‍҇а , а҃і · И бы́сть е҆́ѳа галаа́д̾скїи мⷤꙋ во́ин̾ . и҆ си́лныи крѣп́остїю , се́и же быⷵ сн҃ъ жены̀ блꙋ́дница , и҆же родѝ галаа́дꙋ , і҆е̑ѳа́ѧ . и҆ роди́ же и҆ жена галаа́дова сн҃овъ е҆мꙋ . и҆ е҆гда̀ въꙁмꙋжа́ша сн҃ове жены̀ . и҆ꙁгна́ша е҆ѳа́ѧ . и҆ реко́ша е҆мꙋ не причасти́шисѧ в̾ домꙋ̀ ѿц҃а на́шего . ꙗко жены̀ блꙋ́дныѧ е҆си т҄ы · И҆ ѿи́де і҆е̑ѳа́и ѿ лица̀ братїѧ свое̑ѧ . и҆ всели́сѧ въ ꙁемлѝ то́вовѣ . и҆ събира́хꙋсѧ къ е҆ѳа́ю мꙋжи про́сти , и҆ хожда́хꙋ с ни́мъ · И҆ быⷵ по днехъ сихъ вое̑ва́ша сн҃ове а҆ммо́ни на і҆и̑л҃ѧ · И҆ внегда̀ вое̑ва́ша сн҃ве а҆м̾мо́ни на і҆и̑л҃ѧ . и҆до́ша ста́рцы галаа́дови поѧ́ти е҆ѳа́ѧ ѿ ꙁемлѧ̀ то́вовы · И҆ реко́ша къ е҆ѳа́еви . прїидѝ да н҄ы бꙋдеши старѣ́ишина . да сѧ вополчи́мъ на сн҃ы а҆м̾мо́нѧ · И҆ рече е҆ѳа́и ста́рцемъ галаа́дъским̾ . не вы́ л҄и ѹ҆бо въꙁненави́дѣсте м҄ѧ . і҆ и҆ꙁгна́сте мѧ и҆ꙁ до́мꙋ ѿц҃а мое̑го , и҆ ѿпꙋсти́сте мѧ ѿ себѐ . т҄о почто̀ прїидо́сте къ мн҄ѣ нн҃ѣ , в̾негда̀ печа́лни е҆сте · И҆ реко́ша ста́рцы галаа́д̾стїи къ е҆ѳа́еви . сего̀ ради н҃нѣ прїидо́хомъ к тебѣ . да и҆́деши с на́ми и҆ да въполчи́мсѧ на сн҃ы а҆м̾мо́ни и҆ бꙋ́деши на́мъ кн҃ѕь всѣмъ живꙋщимъ в галаа́дѣ · И҆ рече е҆ѳа́и къ ста́рцеⷨ галаа́довымъ а҆ще ѻ҆браща́е̑те мѧ въпол̾чи́тисѧ на сн҃ы аⷨмо́нѧ и҆ преда́сть ѧ҆̀ г҃ь предо мно́ю , бꙋдꙋ л҄и а҆ꙁъ вамъ кн҃ѕь · И҆ реко́ша ста́рцы галаа́дъски къ е҆ѳа́еви . г҃ь да бꙋдеⷮ по́слꙋхъ междꙋ тобо́ю и҆ на́ми . а҆ще по сло́вꙋ твое̑мꙋ та́ко не сътвориⷨ · И҆ и́де е҆ѳа́и съ ста́рцы галаа́дъскими и҆ поста́виша и҆̀ лю́дїе старѣ́ишинꙋ наⷣ собо́ю во́жда и҆ кн҃ѕѧ . и҆ гл҃а е҆ѳа́и всѧ словеса̀ своѧ̀ преⷣ бм҃ъ в̾ маси́ѳѣ · По сеⷨ посла̀ е҆ѳа́и послы̀ къ цр҃ю сн҃овъ а҆м̾мо́нь , гл҃ѧ чт҄о мн҄ѣ и҆ тебѣ , ꙗ҆́ко прїиде къ мн҄ѣ въполчи́тисѧ на ꙁемлѝ мое́й · И҆ реⷱ‍҇ цр҃ь сн҃ов̾ а҆м̾монь къ посло́мъ е҆ѳа́емъ . чт҄о ради вꙁѧ̀ і҆и̑л҃ь ꙁе́млю мою , внегда̀ и҆ꙁы́де иⷥ е҆ги́пта ѿ а҆рно́нѧ , даже до иаа̑во́ка и҆ до е҆рда́на , и҆ н҃нѣ въꙁвратѝ ю҆̀ с ми́ромъ и҆ ѿи́дꙋ , и҆ въꙁврати́шасѧ послы̀ къ е҆ѳа́ю · И҆ приложѝ е҆ще е҆ѳа́и и҆ посла̀ послы̀ къ цр҃ю сн҃овъ а҆м̾мо́нь · И҆ рекоша е҆мꙋ та́ко гл҃етъ е҆ѳа́и . не вꙁѧ́лъ і҆и̑л҃ь ꙁе́млю моа́влю , ниже ꙁе́млю сн҃овъ а҆м̾мо́нь . Но е҆гда̀ и҆схожа́хꙋ и҆ꙁъ ꙁемлѧ̀ е҆гѷпетъскїѧ і҆ и́де і҆ил҃ь по пꙋсты́ни до мо́рѧ чрьмнаⷢ‍҇ и҆ прїиде до кади́съ · И҆ посла̀ і҆и̑л҃ь послы̀ къ цр҃ю е҆до́мъскꙋ гл҃ѧ да́и м҄и и҆тѝ сквоѕѣ ꙁе́млю твою̀ , и҆ не послꙋша цр҃ь е҆до́м̾скъ . такоже посыла́лъ и҆ къ цр҃ю моа́вскꙋ и҆ не въсхотѣ . и҆ сѣде і҆и̑л҃ь в кади́сѣ · По семъ и҆́де пꙋсты́нею . и҆ ѻ҆бы́иде ꙁе́млю е҆до́млю и҆ ꙁе́млю моа́влю . и҆ прїиде на восто́к̾ сл҃нцꙋ , до ꙁемлѝ моа́вли . и҆ въполъчи́сѧ ѻ҆бо́нꙋ странꙋ̀ а҆рно́нь . н҄о не вни́де в̾ предѣлы моаⷡ‍҇лѧ . ꙗ҆́ко а҆рно́нь бѧ́ше предѣ́лъ моа́вль · И҆ посла̀ і҆и̑л҃ь послы̀ къ сиѻ҆́нꙋ цр҃ю аⷨмор̾рѣ́искꙋ и҆ цр҃ю е҆сево́ньскꙋ и҆ рече к немꙋ і҆и̑л҃ь , да мине́мъ по ꙁемлѝ твое́и до мѣ́ста мое̑го · И҆ не въсхотѣ сїѻ́нъ і҆и̑л҃ѧ пропꙋсти́ти по предѣ́лꙋ свое̑мꙋ . н҄о собра̀ сїѻⷩ‍҇ вс҄ѧ лю́ди своѧ , и҆ въпоⷧ‍҇чи́сѧ къ і҆и̑л҃ю до и҆а́сы и҆ вое̑ва̀ на і҆и̑л҃ѧ · И҆ преда́сть г҃ь б҃ъ в рꙋцѣ і҆и̑л҃ю сїѻ́на , и҆ вс҄ѧ лю́ди е҆го , і҆ и҆ꙁбѝ ѧ҆̀ . и҆ прїѧ̀ і҆и̑л҃ь вс҄ю ꙁе́млю , аⷨморре́ѧ живꙋщаго на ꙁемлѝ то́и и҆ вꙁѧ́ша весъ предѣлъ а҆м̾море́искъ · ѿ а҆рно́на , да́же до а҆во́ка . и҆ ѿ пꙋсты́нѧ до і҆ѻ҆рда́на · И҆ н҃нѣ г҃ь б҃ъ і҆и̑л҃евъ и҆ꙁгна̀ аⷨморре́ѧ ѿ лица людїи своиⷯ і҆и̑л҃ѧ . Ты же хо́щеши причасти́ти ю҆̀ себѣ · Ни̑ , н҄о е҆ли́ко причастѝ тебѣ хамо́съ бо́гъ твой . сїѧ да причасти́ши , и҆ вс҄ѧ ꙗ҆же и҆ꙁгна̀ г҃ь б҃ъ на́шъ ѿ лица̀ нашего , т҄о мы̀ причасти́мъ · Но н҃нѣ лꙋ́чшїи лѝ е҆си т҄ы валаа́ка сн҃а сепѳо́рова цр҃ѧ моа́влѧ . не препира́ ли сѧ съ і҆и̑л҃емъ . и҆ли не вою́ѧ вое̑ва̀ на́ нѧ · Внегда̀ всели́сѧ і҆и̑л҃ь въ е҆сево́нѣ , и҆ въ предѣ́лехъ е҆го и҆ въ а҆рои́ре и҆ въ предѣ́лехъ е҆го и҆ въ всѣхъ гра́деⷯ и҆же въ предѣ́лехъ а҆рно́ни . т҃ . лⷮѣ , почто̀ не и҆ꙁба́висте и҆хъ въ вре́мѧ т҄о · А҆ꙁ же не съгрѣши́хъ тебѣ . а҆ ты̀ твори́ши со мно́ю ѕл҄о вою́юще на́ мѧ . да сꙋ́дитъ г҃ь и҆же сꙋдѝ днесь ме́ждꙋ сн҃ы і҆и̑л҃евыми , и҆ междꙋ сн҃ы а҆ммо́ни · И҆ не послꙋша цр҃ь сн҃овъ а҆м̾мо́нь слове́съ е҆ѳа́евыхъ и҆хже посыла̀ к немꙋ̀ · И҆ бы́сть на е҆ѳаѝ дх҃ъ гн҃ь . и҆ минꙋ̀ галаа́да и҆ манасїю , и҆ стражбꙋ̀ галаа́довꙋ . и҆ ѿ стражбы̀ галаа́довы и҆́де на ѻ҆́нꙋ странꙋ̀ сн҃овъ а҆м̾мо́нь · И҆ молисѧ и҆е̑ѳа́и мл҃твою къ гв҃и и҆ рече . г҃и а҆ще преда́нїемъ предасѝ сн҃ы а҆м̾мо́нѧ в рꙋ́кꙋ мою . То чт҄о и҆ꙁы́идетъ и҆ꙁ вра́тъ до́мꙋ мое̑го , проти́вꙋ мн҄ѣ , е҆гда̀ ѻ҆бращꙋсѧ с ми́ромъ ѿ сн҃овъ а҆м̾мо́нь . да бꙋ́детъ с҄е гв҃и . и҆ли въꙁнесꙋ и҆̀ въ вс҄есъж̾же́нїе · И҆ прїиде е҆ѳа́и къ сн҃омъ а҆м̾мо́немъ въполчи́тисѧ на́ нѧ . и҆ преда́сть ѧ҆̀ г҃ь в рꙋцѣ е҆го · И҆ и҆ꙁбѝ ѧ҆̀ ѿ а҆рои́ра , до́ндеже прїитѝ въ семинꙋѳъ . к҃ , гра́дъ да́же и҆ до а҆ве́ѧ . и҆ виногра́домъ вре́домъ вели́кимъ ѕѣ́ло . и҆ покоре́ни сꙋть сн҃ове а҆м̾мо́ни преⷣ лицемъ сн҃овъ і҆и̑л҃евъ · И҆ прїиде и҆еѳа́и въ маси́ѳꙋ в до́мъ сво́и . и҆ с҄е дщѝ е҆го и҆схожда́ше проти́вꙋ е҆го съ тим̾па́ны и҆ ли́ки . си же е҆ді́ночаⷣна сꙋщи е҆мꙋ и҆ въꙁлю́блена . и҆ не бѣ е҆мꙋ сн҃а н҄и дрꙋгїѧ дще́ре , ра́ꙁвѣ еѧ̀ · И҆ бы́сть е҆гда̀ ви́дѣ и҆̀ са́мъ , растерꙁа̀ ри́ꙁы своѧ̀ на себѣ . и҆ рече ѠѼ дщѝ моѧ̀ смꙋща́юще смꙋтѝ м҄ѧ . и҆ ты̀ нн҃ѣ въ жесто́тѣ бы́сть преⷣ ѻ҆чи́ма мои̑ма . а҆ꙁъ б҄о ѿврьꙁо́х̾ ѹ҆ста̀ моѧ къ г҃ꙋ , и҆ не въꙁмогꙋ̀ въспѧ́ть ѻ҆брати́ти · И҆ рече к немꙋ дщѝ ѿч҃е а҆ще ѿврьꙁлъ е҆си ѹ҆ста̀ своѧ̀ къ г҃ꙋ . сътворѝ мн҄ѣ ꙗ҆́коже и҆ꙁы́иде , и҆ꙁъ ѹ́стъ твоиⷯ . ꙁане же сътворѝ г҃ь месть враго́мъ твоиⷨ , ѿ сн҃овъ а҆м̾монь · И҆ рече къ ѿц҃ꙋ с҄и сътворѝ ѿч҃е мой с҄е сло́во . ѻ҆ста́ви м҄ѧ дв҄а мцⷵа , да и҆́дꙋ и҆ вꙁы́идꙋ на го́ры . и҆ да пла́чꙋсѧ дв҃ъства мое̑го а҆ꙁъ и҆ дрꙋги́нѧ моѧ̀ · И҆ рече е́й и҆дѝ и҆ ѿпꙋстѝ ю҆̀ на , в҃ мцⷵа , і҆ и́де сама̀ и҆ дрꙋги́нѧ е҆ѧ̀ . и҆ пла́касѧ дв҃ъства свое̑го на гораⷯ · И҆ бы́сть на коне́цъ дво́ю мцⷵꙋ , въꙁврати́сѧ къ ѿц҃ꙋ свое̑мꙋ . и҆ сътворѝ е́й е҆ѳа́и по ѻ҆беща́нїю свое̑мꙋ , е҆ю́же сѧ ѻ҆беща̀ . си́ же та́ко бы́сть не ꙁна́ющи мꙋж́а . И҆ бы́сть с҄е в ꙁако́нъ въ і҆и̑л҃и ѿ го́да до го́да . и҆ съхожда́хꙋ дще́ри і҆и̑л҃евы да пла́чꙋтъ дще́ри ради е҆ѳа́евы галаа̑ди́тина . д҃ , дн҃и въ лѣте ·
Глⷡ‍҇а , в҃і · И събра́шасѧ мꙋж́и е҆фре́мли и҆ прїидо́ша въ сефи́нꙋ . и҆ рѣша къ е҆ѳа́е̑ви , почт҄о ходѝ въпол̾чи́тисѧ на сн҃ы а҆м̾монѧ . и҆ наⷵ не поꙁва̀ и҆ти съ собо́ю . до́мъ твой с тобо́ю съж̾жем̾ ѻ҆гнемъ · И҆ рече к ни́мъ е҆ѳа́и и҆мⷯѣ прю̀ ве́лїю , и҆ лю́дїе моѝ съ сн҃ъми а҆м̾мо́новыми и҆ ѻ҆скорби́ша менѐ и҆ лю́дїе моѝ ѕѣ́ло , а҆ꙁ же въꙁва́хъ ва́съ и҆ не и҆ꙁба́висте менѐ ѿ рꙋкꙋ и҆хъ · И҆ ви́дѣхъ ꙗ҆ко не бѧ́ше сп҃саю̑щаго . и҆ положи́хъ дш҃ꙋ свою въ рꙋ́кꙋ мою̀ . і҆ и҆до́хъ къ сн҃омъ а҆м̾мо́нимъ . и҆ предастъ ѧ҆̀ г҃ь в рꙋ́кꙋ мою̀ . въскꙋ́ю же прїидо́сте къ мнѣ днⷵе , въполчи́ти ли сѧ на́ мѧ · И҆ и҆ꙁбра̀ и҆е̑ѳа́и вс҄и мꙋжа галаа́дъски , и҆ в̾полчи́сѧ на е҆фре́ма . і҆ и҆ꙁби́ша мꙋж́и галаа́дъстїи е҆фре́ма . поне́же гл҃ахꙋ ꙗ҆́ко бегꙋны̀ с҄е е҆фре́мови , в҄ы галааⷣ средѣ е҆фре́ма и҆ средѣ манасїѧ · И҆ ꙁасѧ́де галаа́дъ прохо́ды с҄и ѹ҆ і҆е̑рда́на е҆фре́мови , и҆ бы́сть е҆гда̀ рѣша ѹ҆цѣлѣвшїи ѿ е҆фре́ма да мине́мъ . и҆ реко́ша и҆мъ мꙋж́и галаа́дъстїи . е҆да л҄и ѿ е҆фре́ма вы̀ . и҆ рѣша нѣсмы · И҆ рѣша иⷨ рцѣте ꙁавⷮѣ и҆ не ѹ҆пра́виша гл҃ати си́це , ѻ҆ни́же и҆ма́хꙋ и҆хъ и҆ ꙁакала́хꙋ ѹ҆ прехо́дъ і҆е̑рда́нихъ · И҆ падо́ша в т҄о вре́мѧ ѿ е҆фре́ма . ҂м҃ , и҆ двѣ ты́сѧщи · И҆ сꙋдѝ і҆е̑ѳаи і҆ил҃еви , лⷮѣ , ѕ҃ . и҆ по се́мъ ѹ҆́мре и҆е̑ѳа́и галаа̑ди́тинъ . и҆ погребе́нъ быⷵ въ гра́дѣ свое̑мъ в̾ галаа́дѣ · И҆ сꙋдѝ по не́мъ і҆и̑л҃еви , е҆севоⷩ‍҇ ѿ виѳлеѻ́ма · Се́и и҆мѧ́ше , л҃ , сн҃овъ , и҆ л҃ , дще́рїи ꙗ҆́же ѿда́лъ ѿ себѐ мꙋже́мъ , а҆ л҃ , же́нъ . и҆ приведѐ сн҃омъ свои̑мъ и҆ꙁвнꙋ̀ . и҆ сꙋдѝ і҆и̑л҃еви , ꙁ҃ , лⷮѣ · Посе́мъ ѹ́мре е҆сево́нь , и҆ погребе́нъ бы́сть въ виѳлеѻ́мѣ · И҆ сꙋдѝ по неⷨ і҆ил҃еви е҆лло́нъ ꙁаѹ҆ло́нъскїи . і҃ , лⷮѣ и҆ ѹ́мре е҆лло́нъ ꙁаѹ҆ло́нъскїи и҆ погребе́нъ въ е҆ли́ме въ ꙁемлѝ ꙁаѹ҆ло́ни · И҆ сꙋдѝ по не́мъ і҆и̑л҃еви , авдо́нъ сн҃ъ е҆лїе́ховъ фараѳони́тинъ · Се́и и҆мѧше , м҃ , сн҃овъ . а҆ л҃ , внꙋковъ и҆же ꙗ҆ꙁдѧ́ше . на о҃ , ѻ҆се́лъ . и҆ сꙋдѝ і҆и̑л҃еви . и҃ , лѣтъ · По сеⷨ ѹ҆́мре а҆вдо́нъ сн҃ъ е҆лие́ховъ , фараѳони́тиⷩ‍҇ и҆ погребе́нъ бы́сть въ ѳараво́нѣ в̾ ꙁемлѝ е҆фре́мли , в̾ горѣ а҆мали́ковѣ ·
Глⷡ‍҇а , г҃і · И приложи́ша е҆щѐ сн҃ове і҆и̑л҃ви творити ѕл҄о преⷣ гм҃ъ , и҆ преда́ ѧ҆̀ в рꙋ́кꙋ филистиⷨскꙋ , м҃ , лⷮѣ · И҆ бѧ́ше мꙋж́ъ въ а҆ѱа́рѣ ѿ племе́ни да́нова и҆мѧ́ же е҆мꙋ мано́е . и҆ жена̀ е҆мꙋ бѧ́ше непло́ды и҆ не ражⷣаа́ше · И҆ ꙗ҆ви́сѧ а҆гг҃лъ гн҃ь къ женѣ , и҆ рече к не́и . с҄е ѹ҆бо т҄ы непло́ды и҆ не ро́ди , с҄е б҄о ꙁачне́ши и҆ роди́ши сн҃ъ · И҆ нн҃ѣ снабдѝ ѹ҆бо . не пїи вина̀ н҄и сике́ра , и҆ не ꙗ҆́жъ нечи́ста ничто́же · Ꙗ҆́ко с҄е ты̀ въ ѹ҆тро́бѣ прїи́меши и҆ породи́ши сн҃ъ , и҆ желѣ́ꙁо на гла́вꙋ е҆го не въꙁы́идетъ , ꙗ҆́ко наꙁире́и бв҃и бꙋдеⷮ с҄е , ѻ҆тро́ча ѿ чре́ва . и҆ се́и начне́тъ спⷵти і҆и̑л҃ѧ и҆ꙁ рꙋкѝ и҆ноплеме́н̾ник̾ · И҆ вни́де жена̀ и҆ рече мꙋж́еви свое̑мꙋ гл҃юще , чл҃къ бж҃їи прїиде къ мнѣ и ѻ́браꙁъ е҆го ꙗ҆́ко ѻ҆́браꙁъ а҆гг҃ла бж҃їа стра́шенъ ѕѣ́ло , и҆ въпраша́хъ е҆го ѿкꙋ́дꙋ е҆си , і҆ и́мени свое̑го не повѣ́да м҄и · И҆ речѐ м҄и с҄е ты̀ въ ѹ҆тро́бѣ ꙁачне́ши , и҆ роди́ши сн҃ъ . и҆ нн҃ѣ не пїи вина̀ ни ѻ҆лови́ны и҆ не ꙗ҆́жъ н҄ичто́же нечи́ста . ꙗ҆́ко наꙁире́ѻ҆нъ б҃ꙋ бꙋ́детъ ѻ҆тро́чищъ , ѿ ѹ҆тро́бы до дн҃е смр҃ти е҆го · И҆ помоли́сѧ мано́е къ гв҃и . и҆ рече ѠѼ г҃и . чл҃къ бж҃їи е҆го́же посла̀ мано́евы , и҆ прїиде па́ки а҆гг҃лъ бж҃їи к̾ женѣ . сїа же сѣдѧ́ще на селѣ , мано́е же мꙋж́ъ е҆ѧ̀ не бѧ́ше с не́ю · И҆ пот̾ща́сѧ жена̀ и҆ те́кши ско́ро повѣда̀ мꙋж́ꙋ свое̑мꙋ , и҆ рече к немꙋ . с҄е ꙗ҆ви́сѧ м҄и мꙋжъ , и҆же приходѝ въ дн҃ь ѻ҆́нъ къ мнѣ · И҆ въставъ и҆́де мано́е въ слⷣѣ жены̀ свое̑ѧ и҆ прїиде к мꙋж́ꙋ , и҆ рече е҆мꙋ . ты л҄и е҆си мꙋж́ъ гл҃авыи къ женѣ мое́и , и҆ рече а҆гг҃лъ а҆́ꙁъ е҆смь · И҆ рече мано́е нн҃ѣ ѹ҆бо да прїидетъ сло́во твое чт҄о е҆сть сꙋ́дъ ѻ҆троча́те , и҆ чт҄о е҆сть творе́нїе е҆го · И҆ рече а҆гг҃лъ гн҃ь к̾ мано́еви . ѿ сего̀ е҆же гл҃аⷯ женѣ да съхрани́тсѧ ѿ всего̀ · И҆ ѿ всего̀ и҆же и҆схо́дитъ и҆ꙁ виногра́да да не ꙗ҆́сть и҆ вина̀ и҆ сике́ра да не пїе́тъ , и҆ всего̀ нечи́ста да не ꙗ҆́сть , и҆ вс҄е е҆ли́ко ꙁаповѣ́дахъ сїе да снабди́тъ · И҆ рече мано́е къ а҆гг҃лꙋ бж҃їю , да т҄ѧ понꙋди́мъ , и҆ сътвори́мъ преⷣ тобо́ю ко́ꙁлище ѿ ко́ꙁъ · И҆ рече а҆гг҃лъ бж҃їи к̾ мано́еви , а҆́ще м҄ѧ нꙋ́диши и҆ не ꙗ҆́м̾ хлѣ́ба твое̑го , н҄о а҆́ще сътвори́ши вс҄есъж̾же́нїе гв҃и , т҄о въꙁнеси е҆̀ . не вѣ́дѧше б҄о мано́е ꙗ҆́ко а҆гг҃лъ гн҃ь еⷵ · И҆ реⷱ‍҇ мано́е къ а҆гг҃лꙋ гн҃ю чт҄о ти е҆сть имѧ твое да е҆гда̀ събꙋдеⷮсѧ сло́во твоѐ просла́виⷨ тѧ · И҆ реⷱ‍҇ е҆мꙋ а҆гг҃лъ гн҃ь почто̀ с҄е въпраша́еши и҆́мени мое̑го с҄е же е҆сть чю́дно · И҆ вꙁѧ̀ мано́е ко́ꙁлищъ ѿ ко́ꙁъ и҆ тре́бꙋ , и҆ въꙁнесѐ на ка́мень гв҃и . и҆ сътвори чю́дно · Мано́и же и҆ жена̀ е҆го гледѣ́ста · И҆ быⷵ е҆гда̀ пла́мы вꙁы́иде вы́ше ѻ҆лтарѧ̀ до нб҃се . и҆ вꙁы́иде а҆гг҃лъ гн҃ь въ пла́мени ѻ҆лтарѧ̀ мано́е же и҆ жена̀ е҆го смотрѧ́ста , и҆ падо́ста ни́цъ на ꙁеⷨлѝ · И҆ не приложѝ к̾ семꙋ а҆гг҃лъ гн҃ь ꙗ҆ви́тиⷵ мано́еви и҆ женѣ е҆го , тогда̀ ѹ҆вѣ́дѣ мано́и ꙗ҆́ко а҆гг҃лъ гн҃ь е҆сть · И҆ рече мано́и къ женѣ свое́и , смр҃тїю ѹ҆мревѣ , ꙗ҆́ко б҃а видѣховѣ · И҆ рече е҆мꙋ жена̀ е҆го , а҆́ще бы хотѣ́лъ б҃ъ ѹмр҃твити на́ю т҄о не бы̀ вꙁѧ́лъ ѿ рꙋ́ки на́ю вс҄есъж̾же́нїѧ и҆ тре́бы . и҆ не бы̀ покаꙁа́лъ на́ма сего̀ всего̀ · И҆ не бы̀ слы́шано с҄е сътвори́лъ на́мъ и ꙁача жена̀ и҆ родѝ сн҃ъ и҆ нарече и҆́мѧ е҆мꙋ самѱо́нъ , и҆ въꙁмо́же ѻ҆тро́ча и҆ блⷵви е҆̀ б҃ъ B · И҆ нача́тъ дх҃ъ гн҃ь ходи́ти с ни́мъ , и҆ въ по́лцѣ да́новѣ средѣ сараа́ка , и҆ сре́дѣ е҆сѳеѻ҆́ла ·
Глⷡ‍҇а , д҃і · По се́мъ и҆́де сам̾ѱо́нъ въ ѳаⷨнаѳа , и҆ ви́дѣ женꙋ̀ въ ѳамнаѳѣ ѿ дще́рїи филистиⷨскиⷯ , и҆ годѣ бы́сть преⷣ ниⷨ · И҆ вꙁы́иде повѣ́да ѿц҃ꙋ свое̑мꙋ и мтри свое́и , и҆ рече , женꙋ ви́дѣхъ въ ѳамна́ѳѣ ѿ дще́рїи филисти́мль , и҆ нн҃ѣ пои̑мѣте ю҆̀ мн҄ѣ въ женꙋ̀ · И҆ рече е҆мꙋ ѿц҃ъ е҆го и҆ мт҃и е҆го е҆да нѣсть дще́ри ѿ бра́тїѧ твое́а и҆ ѿ всѣхъ людїи мои̑хъ жены̀ , ꙗ҆ко т҄ы хощеши поѧ́ти женꙋ̀ ѿ дще́рїи и҆ноплеме́нникъ неѻ҆брѣꙁаныхъ . и҆ рече саⷨѱо́нъ къ ѿц҃ꙋ свое̑мꙋ , т҄ꙋ м҄и пои̑мѝ . ꙗ҆́ко та̀ м҄и ѹ҆го́дна е҆сть преⷣ ѻ҆чи́ма мои̑ма · ѿц҃ъ же е҆го и҆ ма́ти е҆го не раꙁꙋмѣша ꙗ҆ко с҄е ѿ г҃а е҆сть , ꙗ҆́ко вины̀ вꙁы́щетъ ѿ ѳилисти́млѧнъ . в т҄о бо вре́мѧ владѧ́хꙋ ѳилисти́ни сн҃ы і҆и̑л҃евыми · И҆ сни́де самѱо́н̾ и҆ ѿц҃ъ е҆го и҆ ма́ти е҆го въ ѳамна́ѳа . и҆ прїидо́ша до виногра́да ѳамна́ѳы , и҆ с҄е льви́чищъ ревы́и проти́вꙋ е҆мꙋ · И҆ сни́де нань дх҃ъ гн҃ь и҆ въсхитѝ льва̀ и҆ растерꙁа̀ и҆̀ , ꙗ҆́ко ко́ꙁлищъ  . и҆ ничто́же не и҆мѣа́ше в рꙋкꙋ свое́ю . и҆ не повѣда̀ ѿц҃ꙋ с҄и и҆ мт҃ри B е҆же сътворѝ · И҆ посе́м̾ и҆́де и҆ гл҃а съ жено́ю . и҆ ѹ҆го́дно преⷣ ѻ҆чи́ма самѱо́нꙋ · И҆ въꙁврати́сѧ по дн҃ехъ поꙗ҆́ти ю҆̀ . и҆ съврати́сѧ ви́дѣти трꙋпъ льво́въ . и҆ с҄е ро́и пче́лъ въ ѹ҆стѣхъ льво́выхъ и҆ ме́дъ  · И҆ и҆ꙁѧ̀ и҆̀ ѿ ѹ҆стъ льво́въ на́ рꙋкꙋ свою , і҆ и҆ды́и и҆дѧ́ше и҆ ꙗ҆́ды́и . і҆ и́де къ ѿц҃ꙋ свое̑мꙋ и҆ мт҃ри свое́и . и҆ да́сть и҆́ма и҆ ꙗ҆́ста . н҄о не повѣда и҆́ма ꙗ҆́ко ѿ трꙋ́па льво́ва в̾ꙁѧ̀ сїи ме́дъ · И҆ сни́де ѿц҃ъ е҆го к невѣ́сте , и҆ сътворѝ самѱо́нъ та́мо пи́ръ . ꙁ҃ . дн҃їи . ꙗ҆ко та́ко тво́рѧтъ ю҆́ноты · И҆ быⷵ е҆гда нача́ша боꙗ҆́тисѧ е҆го , приста́виша к немꙋ̀ . л҃ , дрꙋговъ . и҆ бѧ́хꙋ с ни́мъ · И҆ рече иⷨ самѱо́нъ , да вы̀ преⷣложꙋ нн҃ѣ гада́нїе . и҆ а҆ще ѿгада́ю̑ще сповѣ́дите мн҄ѣ . въ ꙁ҃ . дн҃їи пирꙋ сего . т҄о да́мъ вы̀ , л҃ . по́нѧв̾ и҆ , л҃ , ри́ꙁъ и҆ꙁмѣн̾ны · И҆ а҆ще л҄и не мо́жете и҆сповѣ́дати мн҄ѣ . т҄о дасте вы̀ мн҄ѣ , л҃ , по́нѧвъ . и҆ л҃ , ри́ꙁъ и҆ꙁмѣн̾ны · И҆ реко́ша е҆мꙋ преⷣложѝ гада́нїе твое да слы́шимъ и҆̀ . и҆ гл҃а и҆мъ ѿ ꙗ҆дꙋщаго ꙗ҆до́мое и҆ꙁы́иде . и҆ ѿ крѣпкаго и҆ꙁы́иде слаⷣкость , и҆ не мого́ша и҆сповѣдати гада́нїѧ , до трехъ дн҃їи · И҆ бы́сть въ дн҃ь четве́ртыи и҆ бы́сть е҆гда приближа́шесѧ дн҃ь се́дмыи , реко́ша женѣ саⷨѱо́новѣ . прельстѝ ѹ҆бо мꙋжа свое̑го да ти повѣсть гада́нїе с҄е хо́щеши л҄и да не съж̾жемъ т҄ѧ и҆ до́мъ ѿц҃а твое̑го  . ѻ҆ѹ҆бо́жати л҄и съꙁва́сте ны̀ ꙁдѐ · И҆ пла́касѧ жена̀ сам̾ѱо́нова к сам̾ѱо́нꙋ мꙋжꙋ свое̑мꙋ . и҆ рече почто ненави́диши менѐ . и҆ не въꙁлюби́лъ е҆си мене ꙗ҆́ко гада́нїе е҆же е҆си преⷣложиⷧ‍҇ сн҃омъ людїи мои̑хъ . и҆ не повѣда е҆го мн҄ѣ . и҆ рече е́й сам̾ѱо́нъ с҄е ѿц҃ꙋ свое̑мꙋ и҆ мт҃ри свое́и не повѣ́дахъ сего . а҆ тебѣ л҄и и҆́мамъ повѣдити · И҆ пла́касѧ к немꙋ̀ , ꙁ҃ , дн҃їи в нѧ́же б҄ѣ и҆мъ пи́ръ . и҆ бы́сть въ дн҃ь ꙁ҃ , и҆ повѣда е́и ꙗ҆́ко стꙋжѝ е҆мꙋ вельмѝ . си́ же скоро повѣда сн҃омъ людїи своиⷯ И҆ реко́ша е҆мꙋ мꙋжи граⷣстїи въ дн҃ь се́дмыи . прежде ꙁашествїѧ сл҃нцꙋ чт҄о слаⷣше ме́дꙋ , чт҄о л҄и крѣплѣи льва̀ . и҆ рече и҆мъ самѱо́нъ . а҆ще не бысте принꙋ́дили ю҆́ница мое́ѧ . т҄о не бы́сте ѹ҆вѣ́дали гада́нїѧ мое̑го · И҆ падѐ нань дх҃ъ гн҃ь . и҆ сни́де въ а҆сколо́нꙋ . і҆ и҆ꙁбѝ тамо . л҃ , мꙋжъ и҆ вꙁѧ̀ ри́ꙁы и҆хъ . и҆ дасть и҆̀ повѣдавшимъ гада́нїе . и҆ раꙁгнѣвасѧ ꙗ҆́ростїю сам̾ѱо́нъ , и҆ вꙁы́де в доⷨ ѿц҃а свое̑го · Жена́ же самѱо́нова и҆́де ꙁа и҆ныи мꙋжъ и҆же бы́сть е҆ді́нъ ѿ дрⷢ‍҇ꙋ е҆го пи́рныхъ ·
Глⷡ‍҇а , е҃і · И бы́сть по дн҃ехъ въ дн҃и жа́твы пшени́ца . и҆ присѣтѝ самѱо́нъ женꙋ̀ свою , несы́и ко́ꙁлище ѿ ко́ꙁъ . и҆ рече да вни́дꙋ къ женѣ мое́и въ храⷨ и҆ не да̀ е҆мꙋ ѿц҃ъ е҆ѧ̀ внїити · И҆ рече ѿц҃ъ е҆ѧ̀ гл҃ѧ рѣ́хъ ꙗ҆́ко ненави́дѧи ненави́диши е҆ѧ . и҆ ѿда́хъ ю҆̀ е҆ді́номꙋ ѿ дрꙋгъ твои̑хъ . не се л҄и сестра̀ е҆ѧ̀ ме́ншаѧ добрѣиши е҆ѧ е҆сть да бꙋ́детъ тебѣ нн҃ѣ в̾ тоѧ̀ мѣ́сто · И҆ рече е҆мꙋ самѱо́нъ чи́стъ бꙋдꙋ н҃нѣ ѿ ѳилисти́млѧнъ . а҆ще и҆ сътворю̀ а҆ꙁъ с ни́ми ѕл҄о · И҆ и́де самѱо́нъ и҆ ѧ̀ т҃ , лиси́ць . и҆ вꙁѧ̀ , т҃ , свѣщъ и҆ свѧꙁа̀ всѣ́хъ вкꙋпе ꙁа ѻ҆шиби . ѹ҆стро́и е҆ді́нꙋ свѣщꙋ ме́ждꙋ двѣма ѻ҆́шибома  . и҆ раж̾жѐ ѻ҆́гнь въ свѣщаⷯ и҆ пꙋстѝ и҆̀ в ни́вы ѳилисти́мъски . и҆ ꙁапалѝ ни́вы до гꙋме́нъ и҆ до винограⷣ и҆ масли́чїа · И҆ реко́ша и҆ноплеме́нницы , кт҄о лѝ сътворѝ сїѧ и҆ реко́ша самѱо́нъ ꙁѧ́ть ѳамнаѳїе́въ , ꙗ҆ко ѿда̀ женꙋ̀ е҆го е҆ді́номꙋ ѿ дрⷢ‍҇ꙋ е҆го . и҆ в̾ꙁыидо́ша и҆ноплеме́н̾ницы и҆ спали́ша женꙋ̀ и҆ ѿц҃а е҆ѝ ѻ҆гне́мъ · И҆ реⷱ‍҇ иⷨ самѱо́нъ , а҆ще и҆ сътвори́сте в҄ы тако е́й , т҄о с҄е а҆́ꙁъ не бл҃гои̑ꙁво́лю н҄о ѿм̾ще́нїе моѐ е҆ді́номꙋ комꙋж́до васъ сътворю̀ . и҆ посе́мъ почїю · И҆ и҆ꙁбѝ ѧ҆̀ мы́шцею на стегноⷯ ꙗ҆́ꙁвою ве́лїею . и҆ сни́де и҆ всели́сѧ ѹ҆ водоте́чи в̾ пеще́рѣ ка́мене и҆та́мъ · И҆ и҆ꙁыидо́ша филисти́ни , и҆ въполчи́шасѧ въ і҆ю̑де́и . і҆ и҆ꙁверго́шасѧ въ лахи́съ · И҆ рече и҆мъ ве́сь мꙋж́ъ і҆ю́динъ . почто̀ прїидо́сте на́ ны . и҆ реко́ша сїи свѧꙁа́ти самѱо́на прїидо́хомъ , и҆ сътвори́ти е҆мꙋ ꙗ҆́коже сътворѝ на́мъ · И҆ снидо́ша тр҄и ты́сѧщи мꙋж́ъ ѿ і҆ю́ды къ пеще́рѣ ка́мени и҆та́млѧ . и҆ реко́ша къ саⷨѱо́нꙋ . не вѣ́си л҄и ꙗ҆́ко владѣюⷮ на́ми филисти́ни . въскꙋ́ю сїѧ сътворѝ намъ . и҆ рече и҆мъ самѱонъ ꙗ҆́коже м҄и сътвори́ша та́ко и҆ а́ꙁъ сътвори́хъ и҆мъ · И҆ реко́ша е҆мꙋ свѧꙁа́ти тебѐ прїидохомъ , и҆ преда́ти т҄ѧ в рꙋцѣ и҆ноплеме́нникомъ · И҆ реⷱ‍҇ и҆мъ самѱо́нъ клени́те ми сѧ да не ѹ҆бїете м҄ѧ вы̀  · И҆ реко́ша е҆мꙋ гл҃юще не ѹ҆бїемъ т҄ѧ . н҄о съѹ́ꙁоⷨ свѧ́жемъ т҄ѧ . и҆ предади́мъ в рꙋцѣ и҆хъ . смр҃тїю же не ѹ҆мо́римъ тебѐ и҆ свѧꙁа́ша и҆̀ двема ѹ҆́жи но́вы і҆ и҆ꙁведо́ша и҆̀ ѿ ка́мени того̀ · И҆ приведо́ша и҆̀ до че́люсти . и҆ноплеме́н̾ницы же кли́кнꙋша и҆ стеко́ша проти́вꙋ е҆мꙋ . и҆ в̾ꙁы́иде на́нь дх҃ъ гн҃ь . и҆ бы́ша ѹ́жа на рꙋ́кꙋ е҆го ꙗ҆́ко и҆ꙁгре́би , е҆гда̀ прежига́етъ ѻ҆́гнь , и҆ рас̾сы́пашасѧ ѹ҆́ꙁы ѿ рꙋ́кꙋ е҆го . И҆ ѻ҆брѣтѐ че́люсть ѻ҆́слю повр́ьженꙋ  . и҆ просте́р̾ рꙋ́кꙋ и҆ вꙁѧ̀ ю҆̀ . і҆ и҆ꙁбѝ е҆ю̀ ты́сѧщꙋ мꙋж́ъ . и҆ рече самѱо́нъ че́люстїю ѻ҆́слею потребѧ́ѧ потреби́хъ и҆хъ , и҆ че́люстїю ѻ҆́слею и҆ꙁби́хъ ты́сѧщꙋ мꙋж́ъ · И҆ бы́сть ꙗ҆́ко преста̀ гл҃ѧ , повр́ьже че҆́люсть ѿ рꙋкѝ свое̑ѧ . и҆ проꙁва̀ мѣ́сто т҄о и҆ꙁбо́и че́люстныи · И҆ вжажда́сѧ ѕѣ́ло . и҆ въꙁопѝ къ гв҃и и҆ реⷱ‍҇ . т҄ы бл҃говолѝ в̾ рꙋцѣ раба̀ твое̑го сп҃се́нїе вели́кое сїе . и҆ нн҃ѣ ѹ҆мира́ю жа́жⷣею и҆ впадꙋ̀ в рꙋки неѻ҆брѣꙁ́аныⷯ · И҆ ѿвр́ьже б҃ъ ꙗ҆́ꙁвꙋ на че́люсти і҆ и҆ꙁы́иде и҆ꙁ неѧ̀ вода̀ и҆ пѝ . и҆ въꙁврати́сѧ дх҃ъ е҆го и҆ ѿдыха̀ . сего ра́ди проꙁва́сѧ и҆́мѧ е́й и҆сто́чниⷦ‍҇ приꙁыва́ющаго и҆же е҆сть в̾ че́люсти и҆ до сего дн҃е · И҆ сꙋдѝ і҆и̑л҃еви въ дн҃и филисти́млѧн̾ к҃ , лѣтъ ·
Глⷡ‍҇а , ѕ҃і · И і́де саⷨѱо́нъ в̾ га́ꙁꙋ , и҆ ви́дѣ т҄ꙋ женꙋ̀ блⷣꙋницꙋ , и҆ прїиде к не́и · И҆ повѣ́даша га́ꙁоⷨ гл҃юще прїиде самѱо́н сѣмо . и҆ ѻ҆быидо́ша и҆̀ , и҆ поⷣсѣдо́ша е҆мꙋ вс҄ю но́щь ѹ҆ враⷮ граⷣныⷯ . и҆ потаи́шасѧ вс҄ю но́щь гл҃юще , до́н̾деже ѻ҆свитѧ̀ ѹ҆́тро ѹ҆бїемъ е҆го · И҆ спа̀ самѱо́н̾ до полꙋно́щи . и҆ въстаⷡ‍҇ полꙋно́щи и҆ ꙁахити две́ри ѹ҆ вра́тъ гра́да съ ѻ҆бѣи̑ма поⷣбо́ема . и҆ въꙁвⷣиже ѧ҆̀ съ ꙁаво́рою и҆ въꙁложѝ ѧ҆̀ на ра́мѣ своѝ . и҆ въꙁнесѐ ѧ҆̀ на вр́ьхъ горы̀ ꙗ҆́же преⷣ лице́мъ хевро́немъ , и҆ положѝ ѧ҆̀ т҄ꙋ · И҆ бысть посе́мъ и҆ въꙁлюбѝ женꙋ̀ ѿ водоте́чи сори́ховы , и҆мѧ же е́й дали́да · И҆ въꙁыидо́ша к не́и кнѧ́ѕи и҆ноплеме́нникъ . и҆ реко́ша е́й прельсти и҆ ви́жⷣь , в че́мъ е҆мꙋ е҆сть крѣпость е҆го та́ко вели́каѧ . и҆ чи́мъ въꙁмо́жемъ на́нь , и҆ свѧ́жемъ е҆го ꙗ҆́ко смири́ти е҆го . и҆ м҄ы тебѣ дадиⷨ  , ҂а҃ , и҆ р҃ , сребра̀ . И҆ рече дали́да къ самъѱо́нꙋ . повѣж́ъ м҄и ѹ҆бо в̾ че́мъ т҄и крѣ́пость сїѧ та́ко вели́каѧ . и҆ чиⷨ свѧ́жешисѧ и҆ смири́шисѧ · И҆ реⷱ‍҇ е́й самѱо́нъ . а҆́ще свѧ́жꙋтъ м҄ѧ сеⷣмїю тѧти́въ мо́крыми и҆ не и҆стлѣ́вшими , і҆ и҆ꙁнемо́гꙋ , и҆ бꙋ́дꙋ ꙗ҆́ко е҆ді́нъ ѿ чл҃къ · И҆ въꙁнесоша е́й кнѧ́ѕи ѿ и҆нопле́менникъ сеⷣмь тѧти́въ мо́крыхъ и҆ не и҆стлѣв́шихъ . и҆ свѧꙁа̀ е҆го ими , присѣдѧ́хꙋ же поⷣса̾женїи въ хра́мѣ · И реⷱ‍҇ е҆мꙋ . с҄е и҆ноплеме́н̾ницы на́ тѧ самъѱо́не . и҆ рас̾сы́па тѧти́вы , ꙗ҆́ко кт҄о прето́ргнетъ соска́нїе и҆ꙁгребїи , в̾негда̀ прежигаеⷮ ѻ҆́гнь , и҆ не ѹ҆вѣ́десѧ крѣ́пость е҆го · И҆ рече дали́да къ самѱо́нꙋ . с҄е прельсти м҄ѧ , гл҃ѧ къ мн҄ѣ л̾жꙋ̀ , нн҃ѣ ѹ҆бо повѣж̾ м҄и чи́мъ свѧ́жешисѧ · И҆ рече к не́и саⷨѱо́нъ . а҆ще ѹ҆вѧ́жꙋт̾ м҄ѧ ѹ҆́жи но́выми . и҆же не дѣлано и҆́ми . и҆ꙁнемогꙋ и҆ бꙋдꙋ ꙗ҆́ко е҆ді́нъ ѿ чл҃къ · И҆ вꙁѧ̀ дали́да ѹ́жа но́ва и҆ свѧꙁа̀ и҆ми самѱо́на , и҆ реⷱ‍҇ е҆мꙋ . с҄е и҆ноплеме́н̾ницы на́ тѧ самѱо́не . поⷣса́да же сидѧ́ше въ хра́мѣ . и҆ роꙁорвасѧ ѿ рꙋкꙋ е҆го ꙗ҆́ко връ́вь · И҆ реⷱ‍҇ дали́да къ самѱо́нꙋ даже до нн҃ѣ прельстѝ м҄ѧ и҆ гл҃а къ мн҄ѣ лжꙋ . повѣжъ м҄и ѹ҆бо чи́м̾ свѧ́жешисѧ . и҆ реⷱ‍҇ е́и а҆ще съплете́ши , ꙁ҃ . плени́цъ влⷵа глаы̀ мое́ѧ съпрѧ́денїеⷨ и въбїеши на колѣ въ стѣнꙋ , и҆ бꙋдꙋ не́мощенъ ꙗ҆́ко е҆ді́нъ ѿ чл҃къ · И҆ бы́сть внегда̀ ѹ҆спѝ дали́да е҆го среди колѣнꙋ е҆ѧ . и҆ по ꙁаспанїю в̾ꙁѧ̀ дали́да , ꙁ҃ , плени́ц̾ влаⷵ главы̀ е҆го , и҆ сплетѐ съпрѧ́денїеⷨ и҆ воⷩ‍҇ꙁе на колꙋ в̾ стѣнꙋ , и҆ реⷱ‍҇  . с҄е и҆ноплеме́нницы на тѧ саⷨѱо́не . и҆ въꙁ̾бнꙋ ѿ сна̀ свое̑го . і҆ и҆сто́рже коⷧ‍҇ съ плете́нїеⷨ съ стѣны̀ , и҆ не ѹ҆вѣ́десѧ крѣпость е҆го · И҆ рече к немꙋ̀ дали́да . ка́ко гл҃еши въꙁлюби́хъ т҄ѧ , а҆ срⷣце твоѐ нѣ́сть со мно́ю . с҄е тре́тїе прельстѝ м҄ѧ , и҆ не повѣда м҄и в че́мъ крѣпость твоѧ̀ вели́каѧ · И҆ бы́сть внегда̀ стꙋжѝ е҆мꙋ словесы̀ свои҆́ми во всѧ дн҃и и҆ състꙋже́нїемъ е҆ѧ̀ ве́лїим̾ ѹ҆мо́жесѧ до ѹ҆мр҃твїѧ · И҆ повѣда е́и вс҄е срⷣце свое , и҆ рече к не́и нѣсть в̾ꙁышла̀ бры́тва на главꙋ̀ мою . ꙗ҆́ко наꙁире́и е҆смь а҆́ꙁ̾ г҃ꙋ , ѿ ѹ҆тро́бы мт҃ри свое̑а а҆ще ѹ҆бо ѻ҆броснꙋсѧ ѿстꙋпи́тъ ѿ менѐ крѣпость моѧ̀ , і҆ и҆ꙁнемо́гꙋ , и҆ бꙋдꙋ ꙗ҆́коже и҆ вс҄и чл҃ци · И҆ ви́дѣ дали́да ꙗ҆́ко повѣда е́и вс҄е срⷣце свое . посла̀ и҆ въꙁва̀ кн҃ѕѧ и҆ноплемеⷩ‍҇ниⷦ‍҇ гл҃юще . въꙁы́дѣте е҆ді́ною , с҄е ꙗ҆́ко повѣда м҄и вс҄е срⷣце свое . и҆ в̾ꙁыидо́ша к не́и вс҄и кнѧ́ѕи и҆ноплеме́нникъ , и҆ принесо́ша сребро̀ в рꙋкꙋ свое́ю · И҆ ѹ҆спѝ дали́да самѱо́на на ло́нѣ своеⷨ , и҆ въꙁва̀ стри́гача . и҆ ѻ҆броснꙋ , ꙁ҃ , плени́цъ власъ главы̀ е҆го . и҆ нача̀ смѣрѧ́тисѧ . и҆ ѿстꙋпѝ крѣпость е҆го ѿ него · И҆ реⷱ‍҇ дали́да къ сам̾ѱо́нꙋ с҄е и҆ноплеме́нницы на́ тѧ сам̾ѱо́не , и҆ ѹ҆бꙋди́сѧ ѿ сна̀ свое̑го . и҆ реⷱ‍҇ да и҆ꙁы́дꙋ ꙗ҆́ко і҆ и҆ногда и҆стръгнꙋсѧ , и҆ не раꙁꙋмѣ . ꙗ҆́ко г҃ь ѿстꙋпѝ ѿ него · И҆ ꙗ҆ша е҆го и҆ноплеме́н̾ницы і҆ и҆ꙁбодо́ша е҆мꙋ ѻ҆́чи . и҆ въведо́ша и҆̀ в га́ꙁꙋ , и҆ ѻ҆кова́ша и҆̀ пꙋты мѣ́дѧны . и҆ бѣше мелѧ̀ в̾ хра́мѣ темни́ца · И҆ нача́ша вла́сы главы̀ е҆го растѝ , ꙗ҆́коⷤ‍ⷷ ѻ҆броснꙋли · Кнѧ́ѕи же и҆ноплеме́нъник̾ събра́шасѧ положи́ти требꙋ вели́кꙋ , даго́нꙋ богꙋ иⷯ и҆ весели́тисѧ . и҆ реко́ша преда́лъ е҆сть бо́гъ на́шъ в рꙋкꙋ нашꙋ саⷨѱо́на вра́га на́шего · И҆ ви́дѣша е҆го лю́дїе и҆ похвали́ша бо́га и҆хъ ꙗ҆́ко рѣша предасть бо́гъ наⷲ в рꙋкꙋ на́шꙋ вра́га на́шего , и҆скаꙁи́вшаго ꙁе́млю на́шꙋ , и҆же ѹ҆мно́жи ꙗ҆́ꙁве́ныа на́ша . и҆ бы́сть е҆гда̀ въꙁ̾блажа̀ срⷣце иⷯ . и҆ реко́ша приведи́те самѱо́на и҆ꙁ хра́ма темни́чнаго . да и҆гра́етъ преⷣ на́ми . и҆ приꙁва́ша саⷨѱо́на и҆ꙁ̾ хра́ма темни́чнаго , і҆ и҆гра́ша с ниⷨ . и҆ поста́виша и҆̀ межи стол̾пы̀ · И҆ рече саⷨѱо́нъ къ ю҆́ноши дръжа́щемꙋ е҆го ꙁа́ рꙋкꙋ и҆ не дѣи менѐ да ѻ҆сѧ́жꙋ столпы̀ дв҄а , на ниⷯже храⷨ се́и ѹ҆тверже́нъ е҆сть  , да сѧ прислоню̀ на́ нѧ , ю҆́ноша же сътворѝ та́ко · Хра́мъ же бѧ́ше по́лнъ мꙋжїи и҆ же́н̾ . тꙋ же и҆ вс҄и кнѧ́ѕи и҆ноплеме́н̾никъ . въ хра́мѣ же то́мъ до тр҄и ты́сѧщь мꙋжъ и҆ жеⷩ‍҇ . и҆ поꙁорꙋ́ющесѧ и҆ рꙋга́ю̑щесѧ самѱо́нꙋ . и҆ въꙁва̀ самѱо́нъ къ б҃ꙋ , и҆ рече · А҆дона́и г҃и г҃и си́лъ помѧнѝ м҄ѧ нн҃ѣ и҆ ѹ҆крѣпѝ м҄ѧ , и҆ е҆ще с҄е е҆ді́ною б҃е , да ѿда́м̾ м̾ще́нїе е҆ді́ною в̾ мѣсто дв҄ꙋ ѿ ѻ́чїю мое̑ю наⷣ филисти́ны · И҆ ѻ҆бъѧ̀ саⷨѱо́нъ ѻ҆́ба столпа̀ среⷣнѣѧ , на нею́ же хра́мина бѧ́ше ѹ҆тверже́на  . и҆ стоа́ше дръжа̀ е҆ді́нъ рꙋко́ю десно́ю , и҆ дрꙋгїи лѣвою · И҆ реⷱ‍҇ самѱо́нъ да ѹ́мретъ дш҃а моѧ съ и҆ноплеме́нники симѝ . и҆ преклони́сѧ крѣпостїю и҆ падесѧ хра́мина , на кнѧ́ѕи и҆ на вс҄и лю́ди и҆же с ни́ми . и҆ бы́ша мрт҃выхъ иⷯже и҆ ѹ҆морѝ самѱо́н̾ въ см҃рти свое́и , мно́жаише ꙗ҆́же ѹ҆морѝ в̾ животѣ своеⷨ · И҆ снидо́ша бра́тїѧ е҆го и҆ весь доⷨ ѿц҃а е҆го . и҆ вꙁѧ́ша и҆̀ и҆ вꙁыдо́ша и҆ погребо́ша и҆̀ междꙋ сара́ѧ и҆ междꙋ ѻ҆ѳаѻ҆́лѧ въ гробѣ мано́ѧ ѿц҃а е҆го . с҄е же сꙋдѝ і҆и̑л҃еви , лѣтъ , к҃ · И҆ воста̀ по саⷨѱо́не е҆мега́ръ сн҃ъ е҆на́нь . и҆ ѹ҆бѝ ѿ и҆ноплеме́нникъ мꙋжїи вн҄ѣ скота̀ и҆ сп҃се и҆ ѻ́нъ і҆и̑л҃ѧ ·
Глⷡ‍҇а , ꙁ҃і · И бы́сть мꙋжъ ѿ горы̀ е҆фрѣмлѧ и҆мѧ е҆мꙋ ми́ха · И҆ реⷱ‍҇ мт҃ри свое́й . Ты́сѧщꙋ ѹбо и҆ р҃ , сребреникъ и҆же и҆ꙁги́бе ѹ҆ тебе и҆ проклина́еши , и҆ слы́шаⷯ то . и҆ реⷱ‍҇ въ ѹ҆́ши моѝ . и҆ с҄е сребро̀ ѹ҆ менѐ аⷥ вꙁѧⷯ и҆̀ . и҆ реⷱ‍҇ мати е҆го блⷵвен̾ сн҃ъ мои гв҃и · И҆ ѿда́сть ты́сѧщꙋ и҆ р҃ , сребре́никовъ мт҃ри свое́и . и҆ реⷱ‍҇ мт҃и е҆го ѻ҆сщ҃а́юще ѻ҆ст҃ихъ сребро̀ гв҃и ѿ рꙋкы̀ мое̑ѧ тебѐ сн҃ови мое̑мꙋ сътвори́ти ѻ҆браꙁъ и҆ꙁваѧ́нъ и҆ слиѧ́нъ , и҆ нн҃ѣ ѿдамъ е҆̀ тебѣ  · И҆ ѿда́сть сребро̀ мт҃ри свое́и . и҆ вꙁѧ̀ мт҃и е҆го , с҃ , сребрениковъ и҆ дасть и҆̀ ꙁла́тарю . и҆ сътворѝ и҆мъ ѻ҆́браꙁъ и҆ꙁвѧ́анъ и҆ слїѧ́нъ . и҆ бысть с҄е в̾ домꙋ̀ ми́хи · И҆ до́мъ михїинъ е҆мꙋ домъ б҃а . и҆ сътворѝ ри́ꙁꙋ жре́ческꙋ и҆ ѳераѳи́ма . и҆ наполни рꙋкꙋ е҆ді́номꙋ ѿ сн҃овъ свои̑хъ , и҆ бы́сть е҆мꙋ въ жре́чество · И҆ в т҄ы дн҃и не бѣа́ше цр҃ѧ въ і҆и̑л҃и . н҄о е҆мꙋже сѧ видѣ правое преⷣ ѻ҆чи́ма е҆го творѧ́ше · И҆ быⷵ ю҆́ноша ѿ виѳлеѻ҆́ма і҆ю́дина , и҆ ѿ ро́да и҆ племени і҆ю́дина . се́и же ю҆́ноша быⷵ левѷтинъ и҆ ѻ҆бита́ше т҄ꙋ · И҆ посеⷨ и҆́де се́и мꙋжъ ѿ гра́да виѳлеѻ҆́ма і҆ю́дина . ѻ҆бита́ти и҆деже ѻ҆брѧ́щет̾ мѣ́сто . и҆ прїиде до горы̀ е҆фрѣмлѧ и҆ до́мꙋ михїина сходѧ́ще въ пꙋть свой · И҆ реⷱ‍҇ е҆мꙋ ми́ха ѿкꙋдꙋ и҆́деши . и҆ реⷱ‍҇ е҆мꙋ левѷтинъ а҆́ꙁъ е҆смь ѿ виѳлеѻ҆́ма і҆ю́дина и҆дꙋ же ѻ҆бита́ти и҆дѣже ѻ҆брѧщꙋ мѣ́сто · И҆ реⷱ‍҇ е҆мꙋ ми́ха сѧ́ди со мно́ю . и҆ бꙋ́ди м҄и ѿц҃ъ и҆ жре́цъ , а҆ꙁъ т҄и да́мъ сребре́никовъ , і҃ , в̾ гоⷣ , и҆ дво́е ри́ꙁы і҆ и҆же на жи́тїе тебѣ . і҆ и҆де левгѷ въ слⷣѣ е҆го · И҆ нача̀ ѻ҆битати ѹ҆ мꙋжа и҆ бы́сть ю҆́ноша ꙗ҆ко е҆ді́нъ ѿ сн҃овъ е҆го · И҆ напо́лни ми́ха рꙋкꙋ левѷтинꙋ . и҆ бысть е҆мꙋ ю҆́ноша жрецъ в̾ домꙋ е҆го · И҆ рече ми́ха нн҃ѣ ѹ҆вѣдѣ ꙗ҆́ко бл҃го сотвори́тъ б҃ъ мн҄ѣ . ꙗ҆́ко бы́сть мн҄ѣ левѷтинъ жре́цъ ·
Глⷡ‍҇а , и҃і · Въ ты̀ дн҃и не бѧ́ше цр҃ѧ въ і҆и̑л҃и . и҆ в ты̀ дн҃и племѧ да́ново проша́ше себѣ ѹ҆ча́стїа всели́тисѧ . ꙗ҆ко не падѐ е҆мꙋ прича́стїе до ты́хъ дн҃їи , средѣ племе́не сн҃овъ і҆и̑л҃ь  · И҆ посла́ша сн҃ове да́новы ѿ сн҃овъ своиⷯ е҃ , мꙋжъ ѿ ча́сти мꙋжїе си́лны ⷳ‍҇iⷪ‍҇ⷳ‍҇̆ ⷣ‍ꙵⷳ‍҇ⷩ‍҇am̀ⷰ‍҇̆ ѿ сара́ка и҆ е҆ѳ̾ѳаѻ҆́лѧ . съглѧда́ти ꙁе́млю і҆ и҆сходи́ти ю҆̀ . и҆ реко́ша к ниⷨ , и҆дете і҆ и҆сходи́те ꙁе́млю . и҆ прїидо́ша до горы̀ е҆фрѣмлѧ до до́мꙋ михі́ина и҆ ста́ша т҄ꙋ · Є҆гда же бѧ́хꙋ не дале́че до́мꙋ михїи́на . и҆ поꙁна́ша гла́съ ю҆́ноши левѷтина . и҆ съврати́шасѧ та́мо и҆ реко́ша е҆мꙋ . кт҄о тѧ̀ приведе сѣмо , чт҄о же твори́ши в̾ мѣсте се́мъ и҆ чт҄о ли т҄и е҆сть ꙁд̑ѣ · И҆ рече и҆мъ си́це и҆ си́це , сътворѝ м҄и ми́ха , и҆ наѧ̀ м҄ѧ , и҆ бы́хъ е҆мꙋ жреⷰ‍҇ И҆ реко́ша е҆мꙋ въпраша́и ѹ҆́бо ѻ҆́ бѕ҃ѣ и да ѹ҆вѣмы . а҆ще бл҃го годи́тсѧ пꙋть на́шъ , воньже м҄ы и҆́демъ  · И҆ рече и҆мъ жрецъ и҆дѣте с ми́роⷨ , преⷣ гм҃ъ пꙋть ва́шъ во́ньже и҆дѣте  · И҆ и҆до́ша в пꙋть , е҃ , мꙋжи . и҆ прїидо́ша в лаи́съ . и҆ ви́дѣша лю́ди живꙋщаѧ въ не́и , и҆ сидѧ́ща съ ѹ҆пова́ніеⷨ и҆ по раꙁсꙋже́нїю  , съ молча́нїемъ и҆ наде́жею , и҆ не могꙋще гл҃ати сло́ва . ꙁанѐ дале́ко бѣ́хꙋ ѿ сидо́нѧнъ , и҆ ксемꙋ̀ не и҆мѣѧ́хꙋ словеси ꙁ никои҆́мъждо чл҃комъ · И҆ прїидо́ша , е҃ , мꙋжъ къ бра́тїи свое́и въ ѳара́ѹ · и҆ е҆съсоѳаѻ́лъ . и҆ реко́ша и҆мъ бра́тїа и҆хъ , чт҄о вы̀  · Въста́нѣте і҆ и́деⷨ на нѧ ꙁанеже ви́дѣхомъ ꙁе́млю · и҆ с҄е бл҃га ѕѣ́ло , а҆ вы̀ праꙁнꙋ́ете , не лени́тесѧ и҆тѝ причасти́ти ꙁемлѧ̀ · И҆ е҆гда прїидете и҆ вни́дѣте в лю́ди живꙋщаѧ съ ѹ҆пова́нїем . а҆ ꙁемлѧ̀ престра́нна на дѣла́нїе ꙗ҆́ко преда́сть ю҆̀ г҃ь б҃ъ в рꙋки наша мѣсто на не́мже нѣсть скꙋдость въ всеⷨ и҆же на ꙁемлѝ · И҆ въꙁдвиго́шасѧ ѿтꙋ́дꙋ съ племе́ни да́нова , ѿ сара́ѧ и҆ е҆сѳаѻ́ла , х҃ , мꙋж́ъ . ѻ҆поꙗ̑са́ни въ ѻ҆рꙋжїе въполче́н̾ное · Въꙁыидо́ша и҆ въполчи́шасѧ . въ карїа̑ѳери́ме въ і҆ю́дѣ . сего ра́ди проꙁва́сѧ мѣ́сто т҄о по́лкъ да́новъ . и҆ до сего дн҃е . с҄е ꙁа́ди карїа̑ѳери́ма · И҆ минꙋша ѿтꙋ́дꙋ в горꙋ̀ е҆фре́млю . и҆ прїидо́ша до до́мꙋ михїина · И҆ ѿвѣща́ша , е҃ , мꙋже́и ходи́вшїи съглѧда́ти ꙁемлѧ̀ . и҆ реко́ша къ бра́тїи свое́й . раꙁꙋмѣ́сте л҄и , ꙗ҆́ко е҆сть в домꙋ̀ семъ ри́ꙁа жре́ческа и҆ ѳерафи́мъ . і҆ и҆ꙁваѧ́но и҆ сълїѧ́но . т҄о нн҃ѣ ѹ҆вѣдите чт҄о сътвори́те · И҆ съврати́шасѧ та́мо . и҆ внидо́ша в до́мъ ю҆́ноши левѷтина в до́мъ михїинъ . и҆ въпраша́ша е҆го в̾ ми́ре · И҆ х҃ , мꙋ́жъ препоꙗ̑са́ни въ ѻ҆рꙋжїе полченое . сїѝ стоѧ́хꙋ ѹ҆ две́рїи вра́тныⷯ и҆же ѿ сн҃овъ да́новъ · И҆ вꙁыдо́ша е҃ , мꙋж́ъ ходи́вшїи съглѧда́ти ꙁемлѧ̀ и҆ вшеⷣше та́мо и҆ вꙁѧ́ша и҆ꙁваѧ́но и҆ ри́ꙁꙋ жре́ческꙋ , и҆ ѳерафи́мъ и҆ сълїѧ́но . жре́цъ же стоѧ̀ ѹ҆ две́рїи вра́тныⷯ , и҆ х҃ , мꙋж́ъ препоѧ́сани въ ѻ҆рꙋ́жїе во́инъско . и҆ сїѝ внидо́ша в до́мъ михїинъ . и҆ вꙁѧ́ша ри́ꙁꙋ жре́ческꙋ и҆ ѳерафиⷨ солїа́но і҆ и҆ꙁваа́но · И҆ рече к ни́мъ жре́цъ чт҄о вы̀ сътвори́сте · И҆ рѣша е҆мꙋ ѹ҆молчѝ , и҆ положѝ рꙋ́кꙋ на ѹ҆стѣхъ с҄и . пои̑дѝ с на́ми и҆ бꙋ́ди на́мъ ѿц҃ъ и҆ жре́цъ . е҆да̀ ѹ́не е҆сть тебѣ бы́ти жерцꙋ̀ , е҆ді́наго мꙋ́жа до́мꙋ . нежели бы́ти жръцꙋ племе́ни и҆ до́мꙋ и҆ со́ньма і҆и̑л҃ева · И҆ въꙁблажѣ срⷣце жре́ческо . и҆ вꙁѧ̀ ри́ꙁꙋ жре́ческꙋю и҆ ѳерафи́ма і҆ и҆ꙁваѧ́но и҆ солїѧ́но . и҆ вни́де посредѣ люде́и · И҆ въꙁврати́шасѧ и҆ ѿидо́ша и҆ пꙋсти́ша преⷣ собо́ю ча́да и҆ ско́т̾ и҆ притѧжа́нїе е҆го чⷵтное  · Є҆гда́ же ѹ҆дали́вшимсѧ и҆мъ ѿ до́мꙋ михїина . мꙋж́и и҆же ꙁ до́момъ михїином̾ бы́ша съꙁва́шасѧ и҆ постиго́ша сн҃ы да́новы · И҆ въпи́ша къ сн҃омъ да́новымъ . си же ѻ҆брати́ша лица̀ своѧ̀ к ни́мъ , и҆ рѣша къ миха́еви чт҄о еⷵ тебѣ и҆же събра́сѧ та́ко · И҆ рече ми́ха ꙗ҆́ко и҆ꙁваѧ́ное мое е҆же сътвори́хъ вꙁѧ́сте и҆ жръца̀ ѿведо́сте и҆ чт҄о ми с҄е е҆ще гл҃ете . и҆ что̀ с҄е реко́сте къ мнѣ чт҄о ти е҆сть · И҆ реко́ша е҆мꙋ сн҃ове да́нови да сѧ не слы́шитъ глⷵа тво́и въ слⷣѣ на́съ . да не въста́нꙋтъ на́ вы мꙋж́и лю́тою дш҃ею . и҆ преⷣложи́ши дш҃ꙋ свою . и҆ дш҃ꙋ до́мꙋ свое̑го · И҆ и҆до́ша сн҃ове да́нови въ пꙋть свой . и҆ ви́дѣ ми́ха ꙗ҆́ко силне́иши сꙋть па́че и҆хъ , и҆ ѻ҆брати́сѧ в до́мъ свой · Сн҃ове же да́нови вꙁѧ́ша , е҆ли́коже сътворѝ ми́ха , и҆ жръца̀ и҆же бы́сть в него , и҆ прїидо́ша в лꙋ́сꙋ к лю́деⷨ молча́щиⷨ , и҆ ѹ҆пова́ющимъ наде́ждею . і҆ и҆ꙁби́ша и҆̀ ѻ҆рꙋж́їемъ , и҆ гра́дъ спали́ша ѻ҆гне́мъ · И҆ не бы́сть и҆хъ ѿи̑мы́и кт҄о . ꙗ҆́ко дале́че бѣхꙋ ѿ сидо́нѧн̾ . рѣ́чи б҄о не бѧ́ше и҆мъ съ чл҃ки . с҄е же граⷣ бы́сть въ ѹ҆до́лїи и҆же е҆сть недале́че до́мꙋ роа́влѧ . и҆ съгради́ша т҄ꙋ граⷣ и҆ всели́шасѧ в немъ · И҆ проꙁва́ша гра́дꙋ и҆мѧ да́нъ въ и҆мѧ да́ново ѿц҃а и҆хъ , и҆же сѧ родѝ і҆и̑л҃еви . бѧ́ше же пре́же и҆мѧ гра́дꙋ лаи́съ · И҆ поста́виша себѣ сн҃ове да́нови и҆ꙁваѧ́но  . и҆ѻ҆наѳа́нъ же и҆ сн҃ове е҆го бѧ́хꙋ жръцы̀ , племе́ни да́новꙋ до дн҃е преселе́нїѧ ꙁемлѧ̀ · И҆ поста́виша себѣ и҆ꙁваѧ́но и҆же сътворѝ ми́ха и҆ ста̀ въ всѧ̀ дн҃и е҆ли́ко бѧ́ше до́мъ бж҃їи в сило́мѣ ·
Глⷡ‍҇а , ѳ҃і · И бы́сть въ ты̀ дн҃и не бѣа́ше цр҃ѧ въ і҆и̑л҃и , и҆ бы́сть мꙋж̾ левѷтинъ живы́и въ стра́не горы̀ е҆фрѣмовы , и҆ поѧ̀ себѣ женꙋ̀ поⷣло́жницꙋ ѿ виѳлеѻ́ма і҆ю́дина · И҆ раꙁгнѣ́васѧ на́нь подло́жница е҆го . и҆ ѿи̑де ѿ не́го въ до́мъ ѿц҃а свое̑го . и҆ въ виѳлеѻ́мъ і҆ю́динъ . и҆ б҄ѣ та́мо , д҃ , мцⷵы · И҆ въста̀ мꙋж́ъ е҆ѧ̀ , і҆ и́де въ слѣ́дъ е҆ѧ̀ , гл҃ати въ срⷣце е҆ѧ̀ . да намо́виⷮ еѐ себѣ , и҆ да приведе́тъ е҆ѧ̀ па́ки къ себѣ . и҆ ѻ҆тро́къ е҆го с ни́мъ бы́сть , и҆ дво́е ѻ҆слѧ́тъ . си же въведе и҆̀ в доⷨ ѿц҃а свое̑го . и҆ ви́дѣ е҆го ѿц҃ъ ѻ҆трокови́цы и҆ꙁы́иде ꙁ весе́лїемъ въ срѣте́нїе е҆го · И҆ ѹ҆дръжа̀ и҆̀ те́сть е҆го ѿц҃ъ ѻ҆трокови́ца , пребы́сть с ни́мъ , г҃ , дн҃и и҆ ꙗ҆́ша и҆ пи́ша . и҆ прележа т҄ꙋ · И҆ бы́сть въ дн҃ь , д҃ , ѻ҆бꙋтрѣ́вши ꙁаѹ́тра и҆ въста̀ , и҆ сїи поитѝ . и҆ реⷱ‍҇ ѿц҃ъ ѻ҆трокови́ца к ꙁѧтю свое̑мꙋ , ѹ҆твръдѝ срⷣце твоѐ ѹ҆ло́мъками хлѣ́ба . и҆ посе́мъ и҆́дете · И сⷣѣше ѻ҆́ба и҆ ꙗ҆́ста в̾кꙋ́пѣ и҆ пи́ста . и҆ рече ѿц҃ъ ѻ҆трокови́ца к мꙋж́ꙋ . и҆дѝ нн҃ѣ и҆ преспѝ , и҆ воⷥбл҃жа́етъ срⷣце твоѐ · И҆ въста̀ мꙋ́жъ пои̑тѝ и҆ ꙁадръжа̀ е҆го те́сть е҆го , и҆ прележа̀ та́мо · И҆ въста́лъ ра́но . въ , е҃ , дн҃ь , да идетъ . и҆ ре́клъ ѿц҃ъ ѻ҆трокови́ца ѹ҆моцнѝ ѹ҆б҄о срⷣце твоѐ хлѣ́бомъ , и҆ пото́мъ да и҆́дешъ . и҆ та́ко ꙁадръжа е҆го до́н̾деже преклони́сѧ дн҃ь и҆ ꙗ҆́ли и҆ пи́ли ѻ҆́ба · И҆ ѹ҆ста́лъ мꙋжъ да и҆́детъ са́мъ и҆ жени́ма е҆го с ни́мъ и҆ ѻ́трокъ е҆го . и҆ реⷱ‍҇ е҆мꙋ те́сть е҆го ѿц҃ъ ѻ҆троковица . с҄е нн҃ѣ скончава́етсѧ дн҃ь на́ вечеръ и҆ прележи ꙁд̑ѣ  . и҆ въꙁ̾бл҃жа́етъ срⷣце твоѐ . и҆ ѻ҆бꙋтрѣ́ете ѹ҆́тро въ пꙋть ва́шъ , и҆ ѿидеши въ хра́мъ сво́и · И҆ не и҆ꙁво́ли мꙋж́ъ прележа́ти . и҆ въста́въ ѿи́де . и҆ прїиде да́ждь прѧ́мо е҆вꙋ́сꙋ , и҆ се́и еⷵ і҆ерⷵли́мъ . и҆ с ни́мъ дво́е ѻ҆слѧ́тъ съ бре́мены . и҆ жени́ма е҆го с ни́мъ · И҆ е҆гда̀ прїидо́ша и҆ до е҆вꙋ́съ дн҃ь же преклони́сѧ къ ве́черꙋ ѕѣло , и҆ реⷱ‍҇ ѻ҆́трок̾ к господи́нꙋ свое̑мꙋ . ходѝ ѹ҆бо да сѧ съврати́мъ въ граⷣ се́и и҆е̑вꙋ́съ да прележи́мъ т҄ꙋ · И҆ реⷱ‍҇ к немꙋ̀ господи́нъ е҆го . не съврати́мсѧ въ граⷣ чю́жь , и҆же нѣ́сть ѿ сн҃овъ і҆и̑л҃евъ . н҄о да мине́мъ до гаваѻ́на · И҆ реⷱ‍҇ къ ѻ҆́трокꙋ си . ходѝ да пристꙋ́пимъ къ е҆ді́номꙋ ѿ мѣ́ста гаваѻ́ньскаго . да прележи́мъ в̾ гаваѻ́нѣ и҆л҄и в ра́мѣ · И҆ минꙋша и҆̀ прїидо́ша , и҆ ꙁа́иде слн҃це бли́ꙁъ гаваѻ́на , и҆же е҆сть венїами́нь · И҆ съврати́шасѧ та́мо вънистѝ прележа́ти въ гаваѻ́нъ . и҆ въшеⷣше сѣ́де на сте́гнаⷯ . и҆ не бы́сть мꙋж́а въводѧ́щаго и҆хъ в до́мъ прележа́ти · И҆ с҄е мꙋж́ъ ста́рь и҆ꙁы́иде съ дѣ́ла свое̑го ѿ по́лѧ въ ве́черъ , и҆ се́и мꙋ́жъ ѿ горы̀ е҆фрѣ́млѧ . ѻ҆бѣтова́ше же въ гаваѻ́нѣ . мꙋж́и же граⷣстїи сн҃ове венїами́ни · И҆ въꙁвеⷣ ѻ҆́чи своѝ видѣ мꙋж́а пꙋт́ника на сте́гнахъ граⷣныⷯ , и҆ реⷱ‍҇ мꙋж́ꙋ ста́рецъ ка́мо и҆́деши ѿкꙋ́дꙋ л҄и грѧде́ши · И҆ реⷱ‍҇ к немꙋ̀ прїидо́хомъ ѿ виѳлеѻ́ма і҆ю́дина і҆ и́демъ даже до коне́цъ горы е҆фрѣмлѧ ѿкꙋ́дꙋ а҆́ꙁъ е҆смь . и҆ ходиⷯ до виѳлеѻ́ма і҆ю́дина . и҆ нн҃ѣ и҆дꙋ̀ в доⷨ сво́и , и҆ нѣ́сть никто́же в̾веды́и м҄ѧ в до́мъ · А҆ пле́вы и҆ пи́ща ѻ҆слѧ́тоⷨ на́шимъ е҆сть . и҆ мн҄ѣ хлѣ́бъ и҆ вино̀ е҆сть . и҆ ѻ҆трокови́цы и҆ ѻ́трокꙋ , и҆ рабо́мъ нѣ́сть скⷣꙋно никое̑ѧ ве́щи · И҆ реⷱ‍҇ сїи мꙋ́жꙋ ста́ръ ми́ръ тебѣ . и҆ недоста́токъ тво́и на мнѣ . ѻ҆баⷱ‍҇ на сте́гнахъ не лѧ́ꙁи . и҆ в̾веде и҆̀ в доⷨ сво́и и҆ преⷣложи ѻ҆слѧ́томъ е҆го пи́щꙋ . и҆ сиⷨ ѹ҆мы̀ но́ѕѣ . и҆ ꙗ҆до́ша и҆ пи́ша · И҆ е҆гда въꙁвесели́сѧ срⷣце и҆хъ . и҆ с҄е мꙋ́жи граⷣстїи сн҃ове беꙁако́н̾никъ . ѻ҆быидо́ша дво́ръ и҆ бїюще въ две́ри . и҆ рѣша господи́нꙋ до́ма ста́рцꙋ гл҃ющи и҆ꙁведѝ мꙋ́жа и҆же вни́де в доⷨ тво́и . да поꙁна́емъ е҆го · И҆ꙁы́иде к ни́мъ господи́нъ до́мꙋ и҆ реⷱ‍҇ и҆мъ . н҄и бра́тїа моѝ не сътвори́те ѕл҄а . въшеⷣшꙋ мꙋж́ꙋ семꙋ̀ в до́мъ мо́и . и҆ не сътвори́те беꙁꙋ́мїѧ сего̀ · Се̑ дщи моѧ̀ дв҃ою , и҆ жени́ма е҆го да и҆ꙁведꙋ̀ ѻ҆́бѣ и҆ ѻ҆би́дѣте ѧ҆̀ . и҆ сътвори́те и҆́ма по блгⷵти ѻ҆́чїю ва́шею . а҆ мꙋж́ꙋ не сътвори́те ника́коже беꙁꙋ́мїѧ сего̀ · И҆ не и҆ꙁво́лиша мꙋж́и послꙋш́ати е҆го . и҆ е́мъ мꙋж́ъ жени́мꙋю е҆го і҆ и҆ꙁведе ю҆̀ к ниⷨ и҆ поꙁна́ли ю҆̀ . и҆ бы́ша с нею вс҄ю но́щь до́ свѣта . и҆ ѿпꙋсти́ша ю҆̀ е҆гда̀ въсходи ден̾ни́ца · И҆ прїиде жени́ма къ ꙁаѹ҆́трїю . и҆ паде ѹ҆ две́рїи вра́тныхъ , дворꙋ мꙋж́а и҆деже бѧ́ше мꙋж́ъ е҆ѧ̀  . и҆ въста̀ господи́н̾ е҆ѧ̀ ꙁаѹ҆́тра ѿвръꙁе две́ри хра́мꙋ , і҆ и҆ꙁы́иде поитѝ въ пꙋть свои , и҆ с҄е жени́ма е҆го лежа́ше  , и҆ рꙋ́цѣ е҆ѧ̀ на преⷣдве́рїю · И҆ реⷱ‍҇ к не́и въста́ни да и҆́демъ , и҆ не ѿвѣща̀ е҆мꙋ бѧ́ше б҄о ꙗ҆́ко мр҃тва , и҆ въꙁложѝ ю҆̀ на ѻ҆слѧ̀ , и҆ въста̀ мⷤꙋ и҆ по́иде на мѣ́сто своѐ · И҆ прїиде в̾ доⷨ сво́и , и҆ вꙁѧ̀ но́жъ и҆ е́мъ жени́мꙋ свою , и҆ раꙁдроби ю҆̀ по ко́стеⷨ е҆ѧ̀ на , в҃і , ча́стїи , и҆ посла̀ ю҆̀ въ всѧ̀ племе́на і҆и̑л҃ѧ · И҆ бы́ша вс҄и ви́дѧще ю҆̀ , и҆ реко́ша , ꙗ҆́ко нѣ́сть бы́ло н҄и ви́дѣно си́це , ѿ дн҃е ше́ствїа сн҃ов̾ і҆и̑л҃ь ѿ ꙁемлѧ̀ е҆гѷпеⷮски , да́же до дне́сь , и҆ ꙁаповѣ́да мꙋже́мъ иⷯже посла̀ гл҃ющи си́це гл҃ите къ всемꙋ̀ і҆и̑л҃ю вон̾ми́те себѣ с҄е ѹ҆ста́вите в҄ы са́ми ѻ҆ се́мъ совѣтъ и҆ гл҃ите ·
Глⷡ‍҇а , к҃ · И іꙁыидо́ша вс҄и сн҃ве і҆и̑л҃еви , и҆ събра́шасѧ ве́сь со́ньмъ ꙗ҆́ко е҆ді́нъ мꙋж́ъ . ѿ да́на и҆ до вирса́вїа , и҆ ꙁемлѧ̀ галааⷣска къ гв҃и ѹ҆ маси́ѳе · И ста́ша старѣ́ишины всѣ́хъ людїи и҆ всѧ̀ племе́на і҆и̑л҃ева в со́нмѣ людїи бж҃їиⷯ . у҃ , ты́сѧщь мꙋж́ъ пѣшиⷯ въꙁдви́гнꙋщихъ ѻ҆рꙋжїа · И҆ слы́шаша сн҃ове венїами́ни , ꙗ҆́ко и҆ꙁыидо́ша сн҃ове і҆и̑л҃евы въ маси́ѳъ , и҆ реко́ша сн҃ове і҆и̑л҃евы гл҃ите гд̑ѣ бы́сть ѕло́ба сїѧ · И҆ ѿвѣща̀ мꙋж́ъ левѷтинъ , мꙋж́ъ жены̀ ѹ҆мо́реныѧ гл҃ѧ , въ гаваѻ́нѣ венїами́нѣ . прїидо́хъ а҆́ꙁъ и҆ жени́ма моѧ̀ прележа́ти · И҆ въста́ша на́ мѧ мꙋ́жи гаваѻⷣстїи . и҆ ѻ҆быидо́ша м҄ѧ въ дворѣ но́щїю . и҆ хотѣш́а м҄ѧ ѹ҆би́ти и҆ жени́мꙋю мою ѻ҆би́дѣша , и҆ ѻ҆брꙋга́ша и҆ ѹ҆́мре . И҆ вꙁѧⷯ женꙋ̀ свою и҆ раꙁдроби́хъ ю҆̀ . и҆ послаⷯ ю҆̀ въ всѧ̀ предѣ́лы прича́стїа і҆и̑лева , ꙗ҆́ко сътвори́ша беꙁꙋ́мїе въ і҆и̑л҃и · Се̑ вс҄и вы̀ сн҃ове і҆и̑л҃евы дадѣте и҆мъ сло́во и҆ совѣт́ъ · И҆ въста́ша вс҄и лю́дїе ꙗ҆́ко е҆ді́нъ мꙋ́жъ гл҃юще . не ѿи҆́детъ мꙋж́ъ въ хра́мъ сво́и . и҆ не ѹ҆кло́нимсѧ въ доⷨ на́шь · И҆ нн҃ѣ сло́во с҄е сътвори́мъ гаваѻ́нꙋ . да вꙁы́идемъ на ню̀ по жре́бїю , и҆ да по́имемъ по , і҃ , мꙋж́ъ , ѿ р҃ , въ всѣ́хъ племе́нехъ і҆и̑л҃евыⷯ , и҆ р҃ , ѿ ты́сѧщи . и҆ а . ѿ тмы̀ · И҆ тѝ да и҆дꙋтъ в̾ꙁѧти бра́шно лю́демъ на съвръше́нїе и҆сходѧ́щимъ . въ гава́ю венїами́ню . и҆ сътворѧ́тъ е҆мꙋ по всемꙋ̀ съгрѣше́нїю и҆же сътворѝ въ і҆и̑л҃и · И҆ събра́шасѧ вс҄и мꙋж́и і҆и̑левы къ гра́дꙋ , ꙗ҆́ко е҆ді́нъ мꙋж́ъ ѡ граⷣ и҆сходѧ́ще · И҆ распꙋсти́ша племе́на і҆и̑л҃евы , мꙋж́и въ вс҄е племѧ̀ венїами́не . гл҃юще чт҄о е҆сть ѕло́ба с҄и бы́в̾шаѧ въ ва́съ · И҆ нн҃ѣ дади́те мꙋж́и беꙁако́нни и҆же въ гава́и сн҃овъ велїа́ловыхъ , и҆ да ѹ҆мо́риⷨ и҆хъ , и҆ ѻ҆чи́стимъ ѕл҄о ѿ і҆и̑л҃ѧ . и҆ не и҆ꙁво́лиша сн҃ове венїами́ни послꙋшати гла́са бра́тїи свое̑ѧ сн҃овъ і҆и̑левъ · Но̑ събра́шасѧ сн҃ове венїами́ни ѿ гра́довъ и҆хъ в гава́ю , и҆ꙁы́ити на по́лкъ сн҃овъ і҆и̑л҃евъ · И҆ съчто́шасѧ сн҃ове венїами́ни ѡ гра́да в то́и дн҃ь  . к҃ , и҆ е҃ , ты́сѧщь мꙋж́ъ въꙁдви́гнꙋщихъ ѻ҆рꙋж́їа кро́мѣ живꙋщихъ в гава́ле . и҆же съчте́сѧ , ꙁ҃ , соⷮ , и҆ к҃ , мꙋж́ъ и҆ꙁбра́нныⷯ ѿ всⷯѣ люде́и . ѻ҆бое̑мꙋ хꙋдо́жни сїи вс҄и пра́щницы ме́щꙋще ка́менїе къ вла́сꙋ и҆ не грѣша́юще · И҆ всⷯѣ мꙋже́и і҆и̑л҃евъ съчте́сѧ ра́ꙁвѣ сн҃овъ венїами́новыⷯ . у҃ , ты́сѧщь мꙋж́ъ въꙁвⷣиꙁа́ющихъ ѻ҆рꙋж́їе , и҆ вс҄и сїи мꙋ́жи во́ини · И҆ въста́ша въꙁыидо́ша в̾ веѳи́ль и҆ въпраша́ша ѹ҆ б҃а . и реко́ша сн҃ове і҆и̑л҃еви , кт҄о ѿ наⷵ въꙁы́идеⷮ въже́мъ пр́ьвое , въе̑ва́ти съ сн҃ьми венїами́новыми . и҆ реⷱ‍҇ г҃ь і҆ю́да да въꙁы́идетъ въ нача́токъ И҆ въста́ша сн҃ове і҆ил҃еви ꙁаѹ҆́тра , и҆ въпоⷧ‍҇чи́шасѧ в гаваѻ́на · И҆ и҆ꙁы́иде ве́сь мⷤꙋ . і҆и̑л҃евъ на́ брань съ венїами́номъ . и҆ ѻ҆полчи́шасѧ на венїами́на мꙋж́и і҆и̑л҃евы на́ брань въ гава́ю · И҆ꙁыидо́ша сн҃ове венїами́нови , иⷥ гаваѻ́на . і҆ и҆ꙁби́ша въ і҆и̑л҃и в то́и дн҃ь . ҂к҃в , мꙋж́ъ на ꙁемлѝ · И҆ ѹ҆крѣпи́сѧ ве́сь мꙋж́ъ і҆и̑л҃евъ . и҆ приложи́ша сни́тисѧ в поⷧ‍҇къ на мѣ́сто и҆де́же снидо́шасѧ въ дн҃ь пр́ьвыи · И҆ въꙁыидо́ша сн҃ове і҆и̑л҃еви , и҆ пла́кашасѧ преⷣ гм҃ъ до́ вечера . и҆ въпраша́ша г҃а гл҃юще . а҆ще прило́жимъ е҆щѐ пристꙋпи́ти в поⷧ‍҇къ къ сн҃омъ венїами́ниⷨ бра́та на́шего . и҆ реⷱ‍҇ г҃ь въꙁы́идете к ни́мъ · И҆ прїидо́ша сн҃ове і҆и̑л҃еви къ сн҃омъ венїами́немъ , въ дн҃ь , в҃ . і҆ и҆ꙁыидо́ша сн҃ове венїами́ни проти́вꙋ и҆мъ , ѿ гаваѻ́на въ дн҃ь , в҃ . і҆ и҆ꙁби́ша е҆щѐ ѿ сн҃овъ і҆и̑л҃евъ . ҂и҃і , мⷤꙋ на ꙁеⷨлѝ . сїи вс҄и въꙁдвиꙁающе ѻ҆рꙋж́їе · И҆ в̾ꙁыидо́ша в̾си сн҃ове і҆и̑л҃еви и҆ вс҄и лю́дїе въ веѳи́ль и҆ пла́кашасѧ , и҆ сѣдоша преⷣ гм҃ъ , и҆ пости́шасѧ в̾ то́и дн҃ь даже къ ве́черꙋ . и҆ въꙁнесо́ша вс҄есъж̾же́нїе сп҃сенїѧ в то́и дн҃ь преⷣ гм҃ъ и҆ т҄ꙋ ковче́гъ ꙁавѣта гн҃ѧ . в т҄ы дн҃и , и҆ ѳинее́съ сн҃ъ е҆лїа̑ꙁа́ровъ , сн҃а а҆а̑ро́нѧ , преⷣстоѧ̀ преⷣ нимъ в ты дн҃и · И҆ въпраша́ше сн҃ове і҆и̑л҃евы гл҃юще . а҆ще прило́жимъ в̾ꙁыитѝ е҆ще на по́лкъ къ сн҃омъ венїа̑ми́неⷨ . брата на́шего . и҆л҄и ѻ҆ста́вимъ · И҆ рече г҃ь в̾ꙁыидѣте , ꙗ҆́ко ѹ́тро даⷨ ѧ҆̀ в рꙋки ваша · И҆ поⷣста́виша сн҃ове і҆ил҃евы поⷣса́дꙋ ѻ҆́крⷵтъ гаваѻ́на · И҆ вꙁыидо́ша сн҃ове і҆и̑л҃еви къ сн҃омъ венїа̑ми́немъ въ дн҃ь тре́тїи и҆ въпоⷧ‍҇чи́шасѧ на гаваѻ́на ꙗ҆́ко е҆ді́ною , и҆ е҆ді́ною · И҆ꙁыидо́ша сн҃ове венїа̑ми́ни проти́вꙋ людеⷨ , и҆ протѧго́шасѧ и҆ꙁ гра́да . и҆ нача́ша ѹ҆бива́ти людїи ѹ҆ꙗ҆́ꙁвле́ныхъ . ꙗ҆ко прь́вое и҆ второ́е на пꙋтѝ , и҆же е҆сть е҆ді́н̾ сходѧ́и въ веѳи́ль , а҆ дрꙋгїи въ гава́и  . ꙗ҆́ко л҃ , мꙋжъ въ і҆и̑л҃и · И҆ реко́ша сн҃ве венїа̑ми́ни , па́даютъ преⷣ нами ꙗ҆́ко и҆ пре́жде . сн҃ове же і҆и̑л҃еви реко́ша . побѣ́гнемъ д҆а ѧ҆̀ и҆ꙁведемъ и҆ꙁ гра́да на пꙋти · И҆ сътвори́ша та́ко и҆ вс҄и мꙋжи і҆и̑л҃еви въста́ша ѿ мѣста свое̑го . и҆ снидо́шасѧ въ валаѳама́рѣ . поⷣса́да же і҆и̑л҃ева и҆ꙁы́иде ѿ мѣста свое̑го . ѿ ꙁа́пада гава́и · И҆ прїиде проти́вꙋ гаваеⷨ , і҃ , ты́сѧщъ мꙋжъ и҆ꙁбра́нныхъ ѿ всего і҆и̑л҃ѧ , и҆ по́лкъ ѹ҆силенъ . сиⷤ‍ⷷ не раꙁꙋмѣша ꙗ҆́ко постиꙁа́етъ ѧ҆̀ ѕл҄о · И҆ побѝ г҃ь венїа̑ми́на преⷣ сн҃ы і҆и̑л҃евыми , и҆ рас̾сы́паша сн҃ве і҆и̑л҃ви ѿ венїа̑ми́на в то́и дн҃ь ҂к҃е , и҆ р҃ , мꙋж̾ и҆ сїи вс҄и воⷥдвиꙁа́юще ѻ҆рꙋжїе · И҆ ви́дѣша сн҃ове венїа̑ми́ни , ꙗ҆ко и҆ꙁби́ша и҆хъ . и҆ да́ша мѣ́сто сн҃ове і҆и̑л҃еви венїа̑ми́нꙋ . ꙗ҆́ко ѹ҆пова́ша поⷣса́дамъ и҆же поⷣсади́ша ѹ҆ гава́и · И҆ подви́жесѧ поⷣсѣд̾ і҆ и҆ꙁыиде в гава́ю и҆ начаша трꙋби́ти і҆ и҆ꙁби́ша весь граⷣ ѻ҆́стрїемъ меча̀ · И҆и̑л҃ьтѧне же и҆мѣхꙋ ꙁна́менїе со поⷣсѣдомъ е҆гда̀ ꙁа́жгꙋтъ граⷣ мꙋж̾ же принесъ ме́чь къ поⷣса́де . на ꙁна́менїе , да ꙁапа́лѧⷮ и ды́мъ да ѹ҆мно́житсѧ и҆ꙁ гра́да · Є҆гда б҄о въꙁврати́сѧ і҆и̑л҃ь въ ра́ть . венїа̑ми́н же нача̀ ѹ҆бива́ти ꙗ҆́ꙁвенныⷯ въ і҆и̑л҃и , до , л҃ , мꙋж̾ ꙗ҆́ко реко́ша , пакы паде́нїемъ падꙋтъ преⷣ на́ми . ꙗ҆́коже и҆ прь́выи по́лкъ · Є҆гда́ же ꙗ҆́ви́сѧ ѻ҆́гнь и҆сходѧ̀ ѿ гра́да и҆ сто́лпъ ды́менъ , и҆ ѻ҆ꙁрѣсѧ вениа̑миⷩ‍҇ ꙁа сѧ , и҆ с҄е в̾ꙁы́иде скоⷩ‍҇ча́нїе гра́дꙋ до нб҃си · Мꙋж̾ же і҆и̑л҃евъ воꙁврати́сѧ . и҆ раꙁбего́шасѧ сн҃ве венїа̑ми́ни . ви́дѣша б҄о ꙗ҆́ко воꙁвраща́шесѧ на него ѕл҄о · И҆ ѿбѣго́ша преⷣ сн҃ы і҆и̑л҃евыми на пꙋтѝ пꙋсты́нѧ , поⷧ‍҇к же подви́гнꙋлъсѧ на́ нѧ . і҆ и҆же ѿ гра́да бїѧ́хꙋ ѧ҆̀ средѣ себѐ · И҆ побива́хꙋ венїа̑ми́на , и҆ гна́ша ꙁа пѧ́тъ е҆мꙋ до гава́ѧ , беꙁъ ѿпочива́нїа , и҆ потопта́ша и҆хъ даже проти́вꙋ гаваѻ́на на восто́къ сл҃нцꙋ · И҆ падо́ша ѿ венїа̑ми́на , ҂и҃і , мꙋж̾ . и҆ си вс҄и и҆ мꙋжи си́лни · И ѻ҆ꙁрѣ́вшесѧ ѻ҆ста́вшеи҆́ и҆ пробѣго́ша въ пꙋсты́ню къ камы́кꙋ рем̾мо́ню . и҆ собира́хꙋ и҆хъ ꙗ҆́ко ѻ҆ставшее ѿ вина̀ по стеѕѧⷨ , ҂е҃ , мⷤꙋ и҆ гна́ша въ слⷣѣ и҆хъ до гаваа́да . і҆ и҆ꙁби́ша ѿ ниⷯ , ҂в҃ , мꙋж̾ · И҆ бысть всѣхъ мꙋжъ паⷣшихъ ѿ венїа́ми́на въ то́и дн҃ь , ҂к҃е , мꙋжеи въꙁдвиꙁа́ю̑щиⷯ ѻ҆рꙋжїе , всиⷤ‍ⷷ с҄и мꙋжи си́лнїи · И҆ ѻ҆ꙁрѣшасѧ ѻ҆ста́вшїи , и҆ въбѣго́ша въ пꙋсты́ню къ камы́кꙋ рем̾мо́ню , х҃ , мⷤꙋ . и҆ сѣдѣша въ камы́цѣ реⷨмо́ни , д҃ , мⷵцѣ · Сн҃ове же і҆и̑л҃еви воⷥврати́шасѧ къ сн҃омъ венїа̑ми́неⷨ · і҆ и҆ꙁби́ша ѧ҆̀ ѻ҆рꙋжїемъ ѿ града вн҄е . и҆ скотъ и҆ вс҄е е҆же ѻ҆брѣте́сѧ въ всⷯѣ гра́дехъ , и҆ гра́ды вс҄ѧ ѻ҆брⷮѣшаꙗ҆́сѧ и҆ꙁожго́ша ѻ҆гнемъ ·
Глⷡ‍҇а , к҃а · Сн҃ове же і҆и̑л҃еви клѧ́шасѧ въ маси́ѳѣ гл҃юще , мꙋжъ ѿ наⷵ да не да́сть венїа̑ми́нꙋ дще́ре свое̑а в̾ женꙋ̀ · И҆ прїидоша лю́ди въ веѳи́ль . и сѣдѣша тꙋ до́ вечера преⷣ гм҃ъ . и҆ въꙁ̾двиго́ша глⷵа свои , и҆ пла́кашесѧ пла́чемъ ве́лїимъ · И҆ реко́ша въскꙋю г҃и б҃е і҆и̑л҃евъ , бы́сть си́це дне́сь въ і҆и̑л҃и . е҆же ѿлꙋчи́сѧ ѿ і҆и̑л҃ѧ племѧ̀ е҆ді́но · И҆ бы́сть наѹ҆́трїѧ ѻ҆бꙋт́рѣша лю́дїе . и҆ съгради́ша т҄ꙋ ѻ҆лта́рь . и҆ въꙁнесо́ша вс҄есъж̾же́нїе сп҃сенїѧ · И҆ реко́ша сн҃ове і҆и̑л҃ви кт҄о е҆сть и҆же не въꙁше́лъ въ собо́ръ ѿ всѣхъ племе́нъ і҆и̑л҃ь къ г҃ꙋ . ꙗ҆ко вели́ка клѧ́тва бѧ́ше , не вшеⷣшим̾ къ г҃ꙋ въ маси́ѳъ , гл҃юще да и҆ꙁмрⷮꙋ смр҃тїю · И҆ жалѣша сн҃ове і҆и̑л҃еви ѻ҆ венїа̑ми́нѣ бра́те своеⷨ . и҆ реко́ша и҆ ѻ҆сѣ́чено днⷵе е҆ді́но племѧ̀ ѿ і҆и̑л҃ѧ · Чт҄о сътво́римъ ѻ҆ста́вшихъ ѻ҆ жена́хъ . а҆ мы̀ клѧ́хомсѧ гм҃ъ , не да́ти и҆мъ ѿ дще́рїи на́шихъ в жены̀ · И҆ реко́ша кт҄о е҆сть е҆ді́нъ ѿ племе́ни і҆и̑л҃евъ , и҆же не вꙁы́и̑де къ гв҃и въ маси́ѳъ . и҆ с҄е не прїиде нї е҆ді́нъ в полкъ ѿ а҆ви́съ галаа́довыхъ в со́ньмъ · И҆ съглѧда́ша людїи и҆ с҄е не бѧ́ше т҄ꙋ мꙋжа , ѿ живꙋщихъ въ а҆ви́сѣ галаа́довѣ · И҆ посла́ша та́мо со́ньмъ ҂в҃і мꙋжъ си́лы . и҆ ꙁаповѣ́даша и҆мъ гл҃юще , и҆дѣте і҆ и҆ꙁбїите живꙋщаѧ въ а҆ви́сѣ галаа́довѣ , ѻ҆рꙋжїемъ же́ны и҆ наро́ди · Се же сътвори́те всемꙋ̀ мꙋжескꙋ по́лꙋ , и҆ все́и женѣ поꙁна́вшеи ло́же мꙋжеско , побїите . А҆ дв҃цѣ живи́те и҆ сътвори́ша та́ко · И҆ ѻ҆брѣто́ша ѿ живꙋщихъ въ и҆а̑ви́се галаа́довѣ . у҃ , дв҃ць дв҃ою , ꙗ҆́же не поꙁна́ша ложа мꙋжеска . и҆ приведо́ша ѧ҆̀ в по́лчище в сило́мъ , и҆же е҆сть в ꙁемлѝ ханаа́нѣ · И҆ посла̀ весь со́нмъ . и҆ гл҃аша къ сн҃омъ вениа̑ми́новыⷨ . и҆же в камы́цѣ рем̾мо́ни . и҆ приꙁва́ша и҆̀ съ ми́ромъ · И҆ ѻ҆брати́сѧ венїа̑ми́нъ къ сн҃омъ і҆и̑л҃евыⷨ в т҄о вре́мѧ , и҆ да́ша иⷨ сн҃ове і҆и̑л҃еви же́ны ꙗ҆же жи́во съхра́нше ѿ дще́реи а҆ви́с̾съ галаа́дова . и҆ ѹ҆годи́ша и҆мъ та́ко , и҆ лю́дїе же ѹ҆мили́шасѧ ѻ҆ венїа̑ми́нѣ . ꙗ҆ко сътворѝ г҃ь раꙁлꙋче́нїе в племе́нехъ і҆и̑л҃евыхъ · И҆ реко́ша ста́рцы со́нма чт҄о сътво́римъ ѻ҆ста́вшимъ ѻ҆ жена́хъ . ꙗ҆́ко поги́бе ѿ венїа̑ми́на жена̀ · И҆ ка́ко бꙋ́детъ прича́стїе ѹ҆цѣлѣвшихъ ѿ вениа̑ми́на . да не поги́бнетъ племѧ̀ ѿ і҆и̑л҃ѧ · А҆ м҄ы не воꙁмо́жемъ да́ти иⷨ же́нъ ѿ дще́рїи нашиⷯ ꙗ҆́ко клѧ́шасѧ сн҃ове і҆и̑л҃еви гл҃юще , про́клѧтъ даѧ̀ женꙋ̀ венїа̑ми́нꙋ · И҆ реко́ша с҄е пра́ꙁдникъ г҃ꙋ в сило́мѣ ѿ дн҃їи въ дн҃ь . и҆же е҆сть ѿ сѣвера къ веѳи́лю , на въсто́къ сл҃нцꙋ ѹ҆ пꙋтѝ въсходѧ́щаго , ѿ веѳи́лѧ в сихе́мъ , и҆ ѿ юга лево́ны · И҆ ꙁаповѣ́даша сн҃омъ вениа̑ми́немъ гл҃юще . и҆дѣте и҆ пресѣди́те въ виногра́дѣхъ · И҆ смотри́те а҆ще и҆ꙁы́дꙋтъ дще́ри живꙋщихъ в сило́мѣ  , плѧса́ти въ ли́ки да и҆ꙁы́дете и҆ꙁ виногра́да и҆ да въсхи́тите мꙋжъ женꙋ̀ себѣ ѿ дще́рїи сило́мль . да ѿи́дете на́ ꙁемлю венїа̑ми́ню · И҆ е҆гда̀ бꙋдетъ прїидꙋтъ ѿц҃ы и҆хъ и҆ бра́тїѧ и҆хъ прѣтисѧ к на́мъ . и҆ речемъ иⷨ поми́лꙋите ѧ҆̀ . ꙗ҆ко нѣсть мꙋжъ поꙗ҆́лъ жены̀ своеѧ в̾ по́лце , ꙗ҆́ко м҄ы нѣ́смы далѝ и҆мъ же́нъ . ꙗ҆́ко не съгрѣши́сте · И҆ сътвори́ша та́ко сн҃ове венїа̑ми́ни . и҆ поѧ́ша же́ны по числꙋ иⷯ ѿ плѧ́шꙋщиⷯ ꙗ҆́же въсхити́ша ѿидо́ша , и҆ въꙁврати́шасѧ въ прича́стїе свое . и҆ съграⷣ‍ꙵша гра́ды , и҆ всели́шасѧ в ни́хъ · И҆ ѿи̑до́ша ѿтꙋдꙋ сн҃ове і҆и̑л҃еви в т҄о вре́мѧ , и҆ мꙋжъ въ племѧ̀ свое и҆ в роⷣ свои і҆ и҆ꙁы́де ѿтꙋдꙋ мꙋж̾ въ прича́стїе свое · И҆ в ты̀ дн҃и не бѧ́ше цр҃ѧ въ і҆и̑ли , и҆ мꙋжъ е҆же ѹ҆го́дно преⷣ ѻ҆чи́ма творѧ́ше · 
Коне́цъ , книгъ , сꙋде́и і҆ил҃евыⷯ · и҆́мать в себѣ , Глⷡ‍҇а , к҃а ·
