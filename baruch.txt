ВАРЂⷯ ПР҃ОРКЪ
Глⷡ‍҇а , а҃ · Сїѧ словеса̀ кни́гъ ꙗ҆́же написа̀ варꙋхъ сн҃ъ нирїинъ , сн҃а маа̑се́ева , сн҃а седекїинⷶ сн҃а а҆садее̑ва , сн҃а хел̾кїина въ вавило́нѣ . въ десѧ́тое лѣто , в̾ седмыи дн҃ь мⷵца · в лѣто в неже вꙁѧ́ша халдѣи і҆ерⷵлі́ма , и҆ пож̾го́ша и҆̀ ѻ҆гнемъ · И҆ почтѐ варꙋхъ словеса̀ кни́гъ сиⷯ въ ѹши і҆ехонїинѣ сн҃а і҆ѻа̑ки́млѧ цр҃ѧ і҆ѹ́дина . и҆ въ ѹ́ши всѣхъ людїи приходѧ́щихъ къ книгамъ , и҆ въ ѹ́ши си́лныхъ и҆ сн҃овъ цр҃ьскь , и҆ въ ѹши ста́рчестѣ и҆ въ ѹ́ши всѣхъ лю́дїи , ѿ ма́ла и҆ до вели́ка и҆хъ , всѣхъ живꙋщихъ въ вавѷлонѣ на рѣцѣ сѷдъ · и҆ пла́кахꙋсѧ и҆ а҆лка́хꙋ , и҆ молѧ́хꙋ мл҃твы преⷣ гм҃ъ · Посемъ събраша сребро ꙗ҆́коже кого́ждо можа́ше рꙋка , и҆ посла́ша въ і҆ерⷵлі́мъ ко і҆ѻ҆а̑ки́мꙋ жерцꙋ вели́комꙋ , сн҃ꙋ хеⷧ‍҇кїинꙋ сн҃а сало́млѧ къ жръцемъ , и҆ къ всѣмъ лю́демъ и҆же сѧ ѻ҆брѣтоша с ни́мъ въ і҆ерⷵлі́мѣ . вънегда вꙁѧ̀ сосꙋды хра́ма гн҃ѧ и҆ꙁнесеныѧ ѿ хра́ма , въꙁврати́ти на ꙁемлю і҆ѹдинꙋ , і҃ дн҃ь мⷵца сиванъ . сосꙋды сребрѧны ꙗ҆́же сътвори седекїѧ сн҃ъ і҆ѻ҆сїинъ цр҃ь і҆ѹ́динъ . по преселенїи навходоносорꙋ цр҃ю вавѷлоньскꙋ , і҆ехонїю , и҆ кнѧѕѧ , і҆ ѹ́ꙁ̾ники , и҆ си́лныѧ , и҆ люди ꙁемлѧ ѿ і҆ерⷵлима , и҆ въведѐ ѧ̀ свѧ́ꙁаны въ вавѷло́нъ . и҆ рекоша , с҄е посла́хомъ к вамъ сребро , да кꙋпите на сребрѣ всесъж̾же́нїѧ ꙁа грѣх̾ , и҆ ѳимїамъ . и҆ сътвори́те требꙋ , и҆ въꙁнесѣте на требникъ г҃а б҃а на́шего . и҆ моли́тесѧ ꙁа жи́тїе навходоносо́рово цр҃ѧ вавѷлоньска , и҆ ꙁа житїе вал̾таса́ра сн҃а е҆го . да бꙋдꙋтъ дн҃їе и҆хъ ꙗ҆́ко и҆ днїе нбⷵнїи на ꙁемлѝ . да дасть г҃ь крѣпость намъ , да просвѣти́тъ ѻ́чи на́ши . и҆ да живе́мъ поⷣ сѣнїю навходоносо́ровою , и҆ поⷣ сѣнїю валтаса́рею сн҃а е҆го . да рабо́тае̑мъ и́ма дн҃и мно́ги , и҆ ѻ҆брѧ́щемъ блгⷣть преⷣ нима . и҆ моли́тесѧ ꙁа на́съ къ гв҃и б҃ꙋ нашемꙋ , ꙗ҆́ко съгрѣшихомъ гв҃и б҃ꙋ на́шемꙋ . и҆ не ѿврати́сѧ ꙗ҆́рость гн҃ѧ , и҆ гнѣвъ е҆го ѿ насъ до сего дн҃е · И҆ почти́те кни́ги сїѧ ꙗ҆́же посла́хомъ к вам̾ , и҆сповѣда́ти в̾ домꙋ гн҃и въ дн҃ь пра́ꙁнⷣика , въ дни годныѧ . и҆ да речете г҃ꙋ б҃ꙋ нашемꙋ пра́вда , а҆ намъ стыдѣнїе лицем̾ . ꙗ҆́ко и҆ до сего дн҃е чл҃кꙋ і҆ѹ́динꙋ , и҆ живꙋщимъ въ і҆ерⷵли́мѣ , цр҃емъ на́шиⷨ и҆ кн҃ѕеⷨ , на́шиⷨ и҆ жрьцеⷨ нашиⷨ и҆ пррⷪ‍҇ком̾ нашимъ , и҆ ѿц҃емъ нашимъ . е҆же съгрѣшихомъ преⷣ гм҃ъ , и҆ не вѣровахомъ , не ѹ҆пова́юще нань . и҆ не покори́хомсѧ е҆мꙋ , и не послꙋшахомъ гла́са г҃а б҃а нашего , ходи́ти въ повеленихъ е҆го , ꙗ҆́же даде преⷣ лицем̾ нашимъ , ѿ дне во́ньже и҆ꙁведе ѿц҃а наша ѿ ꙁемлѧ̀ е҆гѷпет̾ски , и҆ до сего дн҃е , бѣхомъ непокарѧ́ѧсѧ гв҃и б҃ꙋ нашемꙋ , и҆ ѿмета́хомъ ꙗ҆́ко непослꙋшати гласа е҆го . и҆ прилпе насъ ѕло̀ и҆ клѧ́тва . ю҆́же съчини г҃ь моѷсїѻви ѻ҆́трокꙋ свое̑мꙋ , въ дн҃ь во́ньже и҆ꙁведе г҃ь ѿц҃а наша ѿ ꙁемлѧ̀ е҆гѷпеⷮски , да́ти намъ ꙁемлю кипѧ́щꙋ мле́комъ и҆ ме́домъ , ꙗ҆́ко и҆ сїи дн҃ь . и҆ не послꙋшахомъ гласа г҃а б҃а нашеⷢ‍҇ , по всѣмъ словесемъ пррⷪ‍҇чемъ , ꙗ҆́҆́же посла̀ к на́мъ , и҆ сꙋдїамъ нашим̾ . и҆ хожда́хомъ ко́ждо на́съ по ра́ꙁꙋмꙋ срⷣца свое̑го ꙁла́го , рабо́тати богом̾ и́нѣмъ , сътвори́ти ꙁл҄о преⷣ ѻ҆чи́ма г҃а б҃а нашего ·
Глⷡ‍҇а , в҃ · И ѹ҆ста́ви г҃ь слово свое е҆же гл҃а к намъ , и҆ къ сꙋдїамъ на́шиⷨ , сꙋди́вшиⷨ въ і҆и̑л҃и . и҆ къ цр҃емъ на́шимъ , и҆ къ кнѧѕемъ на́шимъ . и҆ къ всемꙋ чл҃кꙋ і҆и̑л҃евꙋ і҆ и҆ѹ́динꙋ , навести на ны ѕл҄о велїе , е҆же не сътвори́сѧ поⷣ всимъ нб҃сем̾ , ꙗ҆́коже сътвори́сѧ въ і҆ерⷵлимѣ . по в̾писа́нїю въ ꙁако́нѣ моѷсїѻвѣ ꙗ҆́ко ꙗ҆сти наⷨ плоть чл҃чскꙋ сн҃а свое̑го , и҆ плоть дще́рѧ своеѧ · и҆ дадѐ ѧ҆̀ повин̾ны всѣмъ црⷵтвомъ ꙗ҆́же ѻ́крⷵтъ насъ , на ѹ҆кориꙁнꙋ , и҆ въ непрохожде́нїе , и҆ въ всѣхъ лю́деⷯ и҆же ѻ҆́крⷵтъ наⷵ а́може н҄ы расѣѧ́ г҃ь · тамо бы́хомъ и҆ споди а҆ не врьхꙋ , въ подножіе а҆ не въ главꙋ . ꙗ҆́ко съгрѣшихоⷨ гв҃и б҃ꙋ нашемꙋ , не послꙋшанїемъ гласа е҆го · Гв҃҃и б҃ꙋ на́шемꙋ правда , нам̾ же и҆ ѿц҃емъ нашимъ стыдѣнїе лицем̾ , ꙗ҆́ко и҆ до сего дн҃е . е҆же гл҃а г҃ь на наⷵ всѐ ѕл҄о , е҆же прїиде на н҄ы . ꙁанѐ не моли́хоⷨсѧ лицꙋ гн҃ю , ѿврати́тисѧ комꙋждо ѿ ра́ꙁꙋма срⷣца свое̑го ѕлаго . и҆ ѹ҆бꙋди́сѧ г҃ь ѻ҆ ѕло́бѣхъ , и҆ приведе на насъ сїѧ е҆же постиже н҄ы . ꙗ҆ко пра́веденъ г҃ь ѻ҆ всѣхъ дѣлесеⷯ е҆го , е҆же ꙁаповѣда намъ . мы́ же не послꙋшахомъ гласа е҆го , ходи́ти въ повеле́нихъ е҆го , ꙗ҆́же дадѐ преⷣ лицемъ нашимъ · И нн҃ѣ г҃и б҃е і҆и̑л҃евъ , и҆же и҆ꙁведе люⷣ‍ꙵ своѧ и҆ꙁ̾ ꙁемлѧ̀ е҆гѷпет̾ски , рꙋкою крѣпкою и҆ мыш̾цею высокою , ꙁна́менїи и҆ чюдесы , и҆ си́лою вели́кою , и҆ сътворѝ себѣ и́мѧ ꙗ҆ко сеи дн҃ь . съгрѣшихомъ нечествова́хом̾ , неправдова́хомъ г҃и б҃е нашъ , ѻ҆ всѣхъ ѻ҆правданихъ твои̑хъ . да ѻ҆брати́тсѧ ѹ҆бо ѿ насъ ꙗ҆́рость твоѧ , ꙗ҆́ко ѻ҆ста̀ насъ ма́ло въ странахъ , а́може расѣ́ѧ насъ  · Ѹ҆слы́ши г҃и мл҃твꙋ нашꙋ , и҆ прошенїе на́ше , і҆ и҆ꙁба́ви насъ себе ра́ди . и҆ да́ждь наⷨ блгⷣть преⷣ лицемъ пресели́вшихъ насъ . да ѹ҆вѣсть всѧ̀ ꙁемлѧ̀ , ꙗ҆́ко т҄ы г҃ь б҃ъ нашъ , и҆ ꙗ҆́ко и́мѧ твое проꙁва́сѧ на і҆и̑л҃и , и҆ на племени е҆го · Ги҃ при́ꙁри и҆ꙁ домꙋ ст҃аго свое̑го на насъ , и҆ приклонѝ ѹ́хо твое , и҆ ѹ҆слы́ши на́съ · И҆ ѿврьꙁи г҃и ѻ́чи своѝ и҆ ви́ждь , ꙗ҆ко не ѹ҆мрьшїи и҆же во а́дѣ и́хже вꙁѧ́сѧ дх҃ъ и҆хъ ѿ ѹ҆тро́бъ иⷯ въꙁдадѧтъ тебѣ сла́вꙋ , и҆ ѻ҆правда́нїе гв҃и . н҄о дш҃а пекꙋщїасѧ ѻ҆ вели́чествѣ ꙁла̀ , и҆же хо́дитъ преклони́всѧ и҆ болѧ̀ , и҆ ѻ́чи ѻ҆скꙋдѣю̑щїи , и҆ дш҃а а́лчꙋщаѧ въꙁдадѧ́т̾ тебѣ сла́вꙋ , и҆ правдꙋ г҃и . ꙗ҆́ко не по ѿц҃ъ на́шихъ , н҄и цр҃еи на́шихъ ѻ҆правле́нїи и҆ꙁлива́емъ мл҃твы , и҆ полага́емъ млⷵть на́шꙋ преⷣ лицемъ твои̑мъ г҃и б҃е на́шъ . ꙗ҆́ко преѻ҆долѣваше ꙗ҆́рости свое́и , и҆ гнѣвꙋ свое̑мꙋ на наⷵ . ꙗ҆́коже гл҃а в рꙋцѣ ѻ́трок̾ свои̑хъ пррⷪ‍҇къ , гл҃ѧ · Тако рече г҃ь , приклоните рамена своѧ , и҆ послꙋжи́те цр҃ю вавѷлон̾скомꙋ . и҆ сѧдѣте на ꙁемлѝ ю́же дахъ ѿц҃емъ вашимъ · И҆ а́ще не послꙋшаете гласа гн҃ѧ , порабо́тати цр҃ю вавѷлон̾скꙋ . ѻ҆скꙋденїе сътворю и҆ꙁ гра́дъ і҆ѹ́дин̾ и҆ внѣѹ҆дѣ і҆ерⷵлима . и҆ ѿи̑мꙋ ѿ ваⷵ гласъ весе́лїѧ , и҆ гласъ радова́нїѧ . глⷵа жениха̀ , и҆ глⷵа невѣсты . и҆ бꙋдетъ всѧ ꙁемлѧ̀ в непрохожде́нїе ѿ живꙋщихъ на неи · и҆ не послꙋшахоⷨ гласа твое̑го , слꙋжи́ти цр҃ю вавѷлоⷩ‍҇скꙋ . и҆ ѹ҆ста́ви словеса̀ своѧ , ꙗ҆́же гл҃а в рꙋцѣ ѻ́трокъ свои̑хъ прⷪ‍҇ркъ . ꙗ҆́коже и҆ꙁнестѝ ко́сти цр҃ь нашихъ , и҆ ко́сти ѿц҃ъ нашихъ ѿ мѣста иⷯ . и҆ с҄е сꙋть и҆ꙁвержены ꙁно́емъ дневныⷨ и҆ стꙋденїю но́щною , і҆ и҆ꙁомро́ша бо́леꙁньми ꙁлы́ми , гла́домъ и҆ мечем̾ и҆ ѻ҆пꙋстѣнїемъ . и҆ положѝ домъ , в немже нареⷮсѧ и́мѧ твое в немъ , ꙗ҆́ко и҆ сеи дн҃ь . ꙁло́бы ради домꙋ і҆и̑л҃ева , и҆ домꙋ і҆ѹ́дина . и҆ сътвори в насъ г҃и бж҃е нашъ по все́и тихотѣ твоеи , и҆ по все́и щедротѣ твоеи вели́цеи . ꙗ҆́коже гл҃а в рꙋцѣ раба̀ твоеⷢ‍҇ моѷсїѧ , въ дн҃и в нѧ́же ꙁаповѣдавшꙋ е҆мꙋ тебѣ , въписати ꙁако́нъ твои преⷣ сн҃ы і҆и̑л҃евыми , гл҃ѧ · а҆ще не послꙋшаете гла́са мое̑го , мно́жество сїе вели́ко и҆ мно́го , ѻ҆братитсѧ в ма́лъ ꙗ҆ꙁы́къ , ꙁанѐ а҆ꙁъ расѣ́ю ѧ҆̀  . раꙁꙋмѣ́хъ б҄о ꙗ҆́ко не и́мⷮꙋ послꙋшати мене , ꙗ҆́ко лю́дїе жестоковы́ини сꙋть , и҆ ѻ҆братѧ́тсѧ къ срⷣцꙋ свое̑мꙋ на ꙁемлѝ преселе́нїѧ иⷯ . и҆ ѹ҆вѣдѧтъ ꙗ҆ко а҆ꙁъ г҃ь б҃ъ и҆хъ . и҆ дамъ и҆мъ срⷣце и҆ раꙁꙋмѣютъ , и҆ ѹ́ши и҆ ѹ҆слы́шатъ . и҆ похвалѧт̾ м҄ѧ на ꙁемлѝ преселе́нїѧ и҆хъ , и҆ помѧнꙋтъ и҆́мѧ мое . и҆ ѻ҆братѧⷮсѧ ѿ хрепта̀ свое̑го жестокаго , и҆ ѿ ѕлоⷠ‍҇ свои̑хъ . ꙗ҆́ко помѧнⷮꙋ пꙋть ѿц҃ъ свои̑хъ , съгрѣша́ющихъ преⷣ гм҃ъ . и҆ въꙁвращꙋ ѧ҆̀ на ꙁемлю е҆юже клѧⷯсѧ ѿц҃емъ и҆хъ , а҆враа́мꙋ , і҆саа́кꙋ , і҆ и҆а́ковꙋ , и҆ съвладѣ́ютъ ею̀ . и҆ ѹ҆мно́жꙋ ѧ҆̀ , и҆ не ѹ҆ма́лѧтсѧ . и҆ ѹ҆ста́влю и҆мъ ꙁавѣтъ вѣченъ , ꙗ҆́коже бы́ти и҆мъ мн҄ѣ б҃ꙋ , и҆ тїи бꙋдꙋтъ мн҄ѣ лю́дїе . и҆ не подви́гнꙋ ктомꙋ людїи свои̑хъ і҆и̑л҃ѧ съ ꙁеⷨлѧ̀ ю҆́же дахъ и҆мъ ·
Глⷡ‍҇а , г҃ · И нн҃ѣ г҃и вседръжи́телю б҃е і҆и̑л҃евъ . дш҃а в̾ тѣснотѣ и҆ дх҃ъ въ стꙋже́нїи въꙁопѝ к тебѣ . ѹ҆слы́ши г҃и и҆ поми́лꙋи , ꙗ҆́ко е҆си б҃ъ млрⷵдъ , и҆ помилꙋи наⷵ . ꙗ҆́ко съгрѣши́хомъ преⷣ тобо́ю . ꙗ҆́ко т҄ы пребыва́ѧи въ вѣ́къ , и҆ не поги́бнемъ въ вѣ́ки · Ги҃ вседержи́телю б҃е і҆и̑л҃евъ , ѹ҆слы́ши мл҃твꙋ ѹ҆мер̾шихъ і҆и̑л҃евъ , и҆ сн҃овъ съгрѣши́вшихъ преⷣ тобо́ю , и҆ не послꙋшаша глаⷵ г҃а б҃а и҆хъ , и҆ прильпе наⷵ ѕл҄о . не помѧнѝ непра́вдъ ѿц҃ь нашихъ , н҄о помѧни рꙋ́кꙋ свою і҆ и҆мѧ свое в с҄е вре́мѧ . ꙗ҆́ко т҄ы г҃и б҃е нашъ , и҆ похва́лимъ т҄ѧ г҃и . ꙗ҆ко того ради да́лъ е҆си стра́хъ свои въ срⷣце наше , ꙗ҆́ко приꙁва́ти и҆мѧ твое , и҆ похва́лим̾ т҄ѧ въ преселе́нїи на́шеⷨ . ꙗ҆́ко ѻ҆брати́хомъ въ срⷣце наше всю̀ непра́вдꙋ ѿц҃ъ нашиⷯ съгрѣши́вших̾ преⷣ тобо́ю · Се̑ м҄ы дне́сь въ преселенїи нашемъ , а҆може н҄ы расы́па на ѹ҆кори́ꙁнꙋ , и҆ на клѧ́твꙋ , и҆ на ѹ҆держа́нїе , по всѣмъ непра́вдамъ ѿц҃ъ нашихъ , и҆же ѿстꙋпи́ша ѿ тебе г҃и б҃е нашъ · Слы́ши і҆и̑лю ꙁа́повѣди живота , в̾нꙋши раꙁꙋмѣти смышле́нїе . чт҄о е҆сть і҆и̑л҃ю , чт҄о ꙗ҆́ко на ꙁемлѝ вра́жїи , ѻ҆бет̾ша на ꙁемлѝ чю́ждеи , ѻ҆сквернависѧ съ мр҃твыми , намѣни́сѧ съ сꙋщими въ а҆дѣ . ѻ҆ставѝ и҆сто́чникъ премꙋдрости · А҆ще б҄ы въ пꙋть бж҃їи ходи́лъ , жи́лъ б҄ы въ ми́ре въ вре́мѧ вѣчное . раꙁꙋмѣ́и гд̑ѣ е҆сть смышле́нїе , гд̑ѣ е҆сть крѣ́пость , гд̑ѣ е҆сть мꙋ́дрость . ꙗ҆́ко раꙁꙋмѣти и҆ногдою гд̑ѣ е҆сть до́лго жи́тїе и҆ жи́ꙁнь , гд̑ѣ е҆сть свѣтъ ѻ҆чныи и҆ ми́ръ . кт҄о ѻ҆брѣте мѣ́сто е҆ѧ̀ , и҆ кт҄о вни́де въ и҆мѣнїе е҆ѧ̀ . гд̑ѣ сꙋть кн҃ѕи стра́ньстїи , и҆ владꙋщеи ѕвѣ́ремъ ꙁе́мныⷨ , и҆гра́ющеи пти́цами нбⷵными . и҆ хранѧ́щеи ꙁла́то и҆ сребро̀ , и҆мже ѹ҆поваша чл҃цы , и҆ нѣ́сть кон̾ца тѧжа́нїю и҆хъ . ꙗ҆́ко съдѣлова́ющеи сребро̀ и҆ пекꙋщеисѧ , и҆ нѣ́сть ѻ҆брѣте́нїа дѣлесе́мъ и҆хъ , погибо́ша и҆ въ а́дъ снидо́ша , і҆ и́ни въ нихъ мѣ́сто въста́ша . ю҆нѣ́ишїи ви́дѣша свⷮѣ , и҆ всели́шасѧ на ꙁемлѝ . пꙋти же хи́трос̾тнаго не ѹ҆вѣ́дѣша , ни раꙁꙋмѣша сте́ѕь е҆ѧ̀ , ниже сн҃ве и҆хъ прїѧ́ша , ѿ пꙋтѝ иⷯ дале́че бы́ша . и҆ не слы́шаша въ ханаа́нѣ , ни ꙗ҆ви́сѧ въ ѳема́ни . сн҃ве а҆га́рини въꙁыска́ющеи ра́ꙁꙋма и҆же на ꙁемли , кꙋпцы мера́ни , и҆ ѳема́ни , и҆ басносло́вцы и҆ въꙁыска́теле раꙁꙋма . пꙋти же премꙋ́дрости не ѹ҆вѣдѣша , ни помѧнꙋша сте́ѕь е҆ѧ̀ · ѠѼ і҆и̑л҃ю ꙗ҆́ко вели́къ до́мъ бж҃їи , и҆ до́лго мѣ́сто вла́сти е҆го , вели́ко и҆ нѣ́сть конца , высо́къ и҆ беꙁ мѣ́ры . т҄ꙋ бы́ша щꙋдове нарочити , бы́вшеи и҆спе́рва ѕѣло вели́цы , ѹ҆мѣ́юще рать . не сиⷯ и҆ꙁбра̀ б҃ъ , ни пꙋтѝ хи́тростнаго даде иⷨ . и҆ погибо́ша , ꙁанѐ не и҆мѣша мꙋ́дрости  · Кт҄о въꙁы́иде на́ нб҃о и҆ вꙁѧ̀ ю҆̀ , и҆ кт҄о снесе ю҆̀ ѿ ѻ҆́блакъ . кт҄о пре́иде на ѻ҆́нꙋ странꙋ мо́рѧ , и҆ ѻ҆брѣте ю̀ , и҆ вꙁе́млетъ ю҆̀ наⷣ ꙁла́то и҆ꙁбра́нно . нѣ́сть вѣ́дꙋща пꙋти е҆ѧ̀ , ни помышлѧ́ющаго сте́ѕь е҆ѧ̀ . н҄о вѣ́дыи вс҄е вѣсть ю҆̀ , и҆ ѻ҆брѣте ю҆̀ смы́сломъ свои̑мъ . сътвори́выи ꙁе́млю въ вѣчное вре́мѧ , и҆ напо́лни ю҆̀ скота̀ двоно́жна , и҆ четвероно́жна . пꙋща́ѧи свѣтъ і҆ и҆детъ . приꙁва и҆̀ , и҆ послꙋша е҆го съ тре́петомъ . и҆ ѕвѣꙁды просвѣти́шасѧ въ вре́менехъ своиⷯ , и҆ въꙁвесели́шаⷵ . приꙁва ѧ҆̀ , и҆ реко́ша , прїидо́хомъ . и҆ просвѣти́ша съ весе́лїемъ , сътво́ршемꙋ ѧ҆̀ · Сеи б҃ъ нашъ , не намѣни́тсѧ и҆́нъ къ немꙋ . ѻ҆брѣте всѧ́къ пꙋть хи́трости , и҆ дадѐ і҆а́ковꙋ ѻ҆́трокꙋ свое̑мꙋ , і҆и̑л҃ю въꙁлюблен̾номꙋ ѿ него . потоⷨже на ꙁемли ꙗ҆висѧ , и҆ съ чл҃кы поживѐ ·
Глⷡ‍҇а , д҃ · Сїѧ кни́ги ѻ҆ ꙁа́повѣдехъ бж҃їи̑хъ , и҆ ꙁако́нъ бывааи въ вѣкъ . вс҄и держа́щеи ѧ҆̀ въ жи́тїе , а҆ ѻ҆ста́вївшеи ѧ҆̀ ѹ҆мрꙋтъ . ѻ҆брати́сѧ і҆а́кове , і҆ и҆ми́сѧ по нѧ̀ , ходи по просвеще́нїю прѧ́мо свѣтꙋ е҆ѧ̀ . не да́ждь и҆́номꙋ сла́вы свое̑ѧ , и҆ достоѧ́нїѧ свое̑го странѣ чю́жⷣеи · бл҃жени е҆смы і҆и̑л҃ю , ꙗ҆́ко ѹ҆го́днаѧ гв҃и съвѣстна намъ сꙋть · Ра́дꙋитесѧ лю́дїе мои па́мѧть і҆и̑л҃ева . продани бы́сте въ страны не на па́гꙋбꙋ . н҄о и҆мже раꙁгнѣ́васте б҃а , преда́ни бы́сте сꙋпоста́томъ . раꙁгнѣ́васте б҄о сътво́ршаго ваⷵ б҃а вѣ́чнаго . тре́бы поло́жше бѣсомъ , а҆ не б҃ꙋ . ꙁабы́сте б҄о г҃а пита́ющаго ваⷵ . съжали́сте въскорми́вшемꙋ ваⷵ і҆ерⷵлимꙋ . ви́дѣ б҄о нашеⷣшїи вамъ гнѣ́въ ѿ б҃а , и҆ рече . слы́шите ѻ҆́крⷵтнїи сїѻ́ни , наведе б҄о м҄и г҃ь сѣтова́нїе вели́ко . ви́дѣхъ б҄о людїи мои̑хъ плѣне́нїе сн҃въ мои̑хъ и҆ дще́рь , е҆же наведе и҆мъ вѣ́чныи · корми́хъ б҄о ѧ҆̀ съ веселїемъ , и҆спꙋсти́хъ же ѧ҆̀ съ пла́чемъ  . никтоже да сѧ не ра́дꙋетъ ѻ҆ мнѣ вдови́цы , и҆ ѻ҆ста́вленꙋ ѿ мно́гъ . ѻ҆пꙋстѣхъ грѣ́хъ ради ча́дъ мои̑хъ . понеже с̾клони́шасѧ ѿ ꙁако́на бж҃їѧ . и҆ ѻ҆правда́нїи е҆го не поꙁна́ша , и҆ не ходи́ша въ пꙋть ꙁа́повѣдеи бж҃їихъ , и҆ ни стеѕѧ́ми накаꙁа́нїѧ въи҆́стинꙋ пра́вдою не настꙋпи́ша . да прїидⷮꙋ ѻ҆́крⷵтнїи сїѻ́ни , и҆ помѧнѣте плѣне́нїе сн҃овъ мои̑хъ и҆ дще́рїи , е҆же наведе и҆мъ вѣ́чныи · Приведе б҄о на́ нѧ странꙋ и҆ꙁдале́ча . странꙋ беꙁ̾ сра́ма , і҆ и́ноꙗ̑ꙁы́чнꙋ . и҆же не срами́шасѧ ста́рца , ни поми́ловаша ѻ҆троча́те . и҆ ѿведо́ша любе́ꙁныѧ вдови́ца , и҆ ѿ дще́ръ е҆ді́нъ ꙁапꙋстѣхъ · А҆ꙁ̾ же ка́ко мо́щенъ помощи вамъ . наведы́и б҄о вамъ ѕл҄о , иꙁба́витъ ваⷵ ѿ рꙋ́къ вра́гъ вашихъ · И҆дѣте ча́да и҆дѣте , а҆ꙁъ б҄о ѻ҆стаⷯⷯ пꙋстъ . съвлеко́хъ ри́ꙁы ми́рныѧ , ѻ҆блекоⷯ же сѧ въ ꙗ҆ри́гъ моле́нїѧ мое̑го , и҆ въꙁопїю къ вѣ́чномꙋ въ дн҃и моѧ · Радꙋитесѧ ча́да , и҆ въꙁопїите къ б҃ꙋ , і҆ и҆ꙁба́витъ ваⷵ ѿ наси́лїѧ рꙋки вра́жїѧ . а҆ꙁъ б҄о и҆спе́рва надѣѧ́хсѧ къ вѣ́чномꙋ ѻ҆ сп҃сенїи вашемъ , и҆ прїиде м҄и ра́дость ѿ ст҃го въ помилова́нїе . прїидетъ вамъ въ ско́рѣ ѿ вѣчнаго сп҃са на́шего . и҆спꙋстиⷯ б҄о в҄ы съ а҆лка́нїемъ и҆ пла́чемъ , ѿда́сть же м҄и б҃ъ ваⷵ съ ра́достїю и҆ весе́лїемъ въ вѣкъ · Ꙗ҆́коже б҄о нн҃ѣ ви́дѣша сосѣди сїѻ́ни ва́ше плѣненїе ѿ бг҃а , та́кожде же ѹ҆́ꙁрѧтъ въско́рѣ сп҃҃се́нїе ва́ше въ бѕ҃ѣ . ꙗ҆́же наведетъ ва́мъ съ сла́вою вели́кою , и҆ съ ѻ҆сщ҃е ́ нїемъ въ вѣ́чнаго · Ча́да тръпи́те ѿ бг҃а нашеⷣшїи ва́мъ гнѣ́въ . гонѝ б҄о тѧ вра́гъ тво́и , и҆ ѹ́ꙁриши па́гꙋбꙋ е҆го въскорѣ , и҆ на выю е҆го въстꙋпи́ши · Младїи моѝ ходи́ша въ пꙋти жестоки , въсхити́шасѧ ꙗ҆́ко и҆ ста́до въсхище́но врагѝ · Радꙋитесѧ ча́да , въꙁопїите къ б҃ꙋ . бꙋдетъ б҄о ваⷨ ѿ навеⷣшаго па́мѧть . Ꙗ҆́коже б҄о бы́сть ѹ́мъ ва́шъ прельститисѧ вамъ ѿ бг҃а , десѧтижⷣы сꙋгꙋби́те ѻ҆брати́вшесѧ , в̾ꙁы́щите е҆го . наведы́и б҄о ва́мъ ѕл҄о , наведеⷮ ва́м вѣ́чное веселїе сп҃сенїемъ ва́шимъ · Радꙋ́исѧ і҆ерⷵли́ме , ѹ҆тѣшитъ т҄ѧ нарекїи тебе . грѣшнїи погы́бнꙋтъ ꙁаꙁлившеи тебѐ , и҆ ѻ҆брадова́вшеисѧ паденїю твое̑мꙋ , м̾щенїе бꙋдетъ наⷣ ними . грѣшни гради и҆́мже порабо́таша ча́да твоа , грѣшна прїи̑мшїа сн҃ы твоа . ꙗ҆́коже б҄о сѧ ѻ҆брадова твое̑мꙋ паде́нїю , та́кожде же попечетсѧ свои̑мъ ѻ҆пꙋстѣнїемъ . а҆ плѣниⷮсѧ веселїе мно́го на рождьства еѧ̀ , и҆ вели́чїе е҆ѧ бꙋдеⷮ въ ры́данїе , ѻ҆́гнь б҄о наи̑деⷮ на́ нѧ ѿ вⷱ‍҇ѣнаго въ дн҃и многи . и҆ населиⷮсѧ бѣсы въ мно́го вре́мѧ . поглѧда́и на востоⷦ‍҇ і҆ерⷵⷵли́ме , и҆ ви́ждь веселїе градꙋщее тебѣ ѿ бг҃а · Се и҆дꙋтъ сн҃ве твоѝ ꙗ҆́же и҆спꙋсти , грѧдꙋтъ събра́ни ѿ востока до ꙁа́падꙋ . словесемъ ст҃го ра́дꙋющесѧ сла́вою бж҃їею ·
Глⷡ‍҇а , е҃ · Съвлеци і҆ерⷵли́ме ры́ꙁы желѣн̾ныѧ и҆ ꙁаѕлѣнїѧ твое̑го . и҆ ѻ҆блецисѧ в лѣпотꙋ сла́вы ꙗ҆́же тебѣ бы́сть ѿ бг҃а въ вѣкъ . ѻ҆деждисѧ въ ѻ҆криⷧ‍҇ правды ꙗ҆́же ѿ бг҃а . воꙁложи вѣнецъ на главꙋ̀ свою̀ сла́вы вѣ́чнаго . б҃ъ б҄о ꙗ҆ви́тъ все́и поⷣнбⷵнѣи твое просвѣтенїе . проꙁоветъ б҄о сѧ ѿ бг҃а и҆мѧ твое въ вѣки , ми́ръ правды и҆ сла́ва бл҃гочестїѧ · Въста́ни і҆ерⷵли́ме , и҆ ста́ни на высоцѣ , и҆ поглѧда́и на востоки , и҆ ви́ждь събрана ча́да твоа̀ ѿ востокъ сл҃нца до ꙁа́пада , словесеⷨ ст҃го ра́дꙋющесѧ бж҃їею па́мѧтїю · И҆ꙁыидоша бо ѿ тебе пѣши ведо́ми враги , въведетъ же ѧ҆̀ б҃ъ к тебѣ несо́мы съ сла́вою , ꙗ҆́ко сн҃ы црⷵтва . сътворѝ б҄о б҃ъ смири́тисѧ все́и горѣ высо́цѣ , и҆ помо́рїю прⷵнотекꙋщ́емꙋ и҆ де́бремъ наполни́тисѧ в равень ꙁе́мнꙋю да и҆́детъ і҆и̑л҃ь ѹ҆твер̾женъ сла́вою бж҃їею . ѻ҆сѣниша же и҆ дꙋбра́вы и҆ всѧко древо бл҃го во́ньствомъ і҆и̑л҃ю , повелѣнїемъ бж҃їимъ · Преⷣидетъ б҄о б҃ъ і҆и̑л҃еви съ веселїемъ свѣтомъ сла́вы е҆го , с помилова́нїем̾ и҆ правдою ꙗ҆же ѿ него̀ · Писа́нїе пꙋщеное къ жидоⷨ і҆еремїею пррⷪ‍҇коⷨ въ вавѷлоⷩ‍҇ . написа́ же и҆̀ варꙋхъ ·
Глⷡ‍҇а , ѕ҃ · Грѣ́хъ ради ꙗ҆́же съгрѣшисте преⷣ бм҃ъ , ѿведетесѧ въ вавѷло́нъ плѣне́ни навходоносо́ромъ цр҃емъ вавѷлон̾скомъ . въшеⷣше ѹ҆бо въ вавѵлонъ , бꙋдете т҄ꙋ лѣта мно́га времѧ до́лго до седми родовъ · потом же и҆ꙁведꙋ̀ васъ ѿтꙋдꙋ с мироⷨ . н҃нѣ же ѹ́ꙁрите въ вавѷлонѣ богѝ сребрены , и҆ ꙁла́ты , и҆ камен̾ны , и древѧны на раменаⷯ носи́мы , кажꙋще страхъ странам̾ . не ѹ҆бо́итесѧ ѹ҆бо да не и҆ вы и҆ноплемен̾никомъ ѹ҆подобите́сѧ , и҆ стра́хъ прїимет̾ васъ ѿ нихъ . ви́дѣвшемъ весь нароⷣ преⷣ и҆ въ слѣдъ и҆хъ кланѧю̑щасѧ иⷨ рцыте ѹ҆бо въ ѹ҆мѣ , тебѣ лѣпо еⷵ кла́нѧтисѧ влⷣко . а҆́гг҃лъ б҄о мои с вами е҆сть , сеи въꙁыска́етъ дш҃ь вашихъ . ꙗ҆ꙁы́къ б҄о и҆хъ и҆строган̾ е҆сть древодѣлею , тїи же поꙁлащени и҆ посребре́ни , лжа̀ е҆сть и҆ не могꙋтъ гл҃ати . и҆ ꙗ҆́ко дв҃цы люби́вѣ красѣ , въꙁемлюще ꙁла́то и҆ сътворени сⷮꙋ . вѣнца же ꙁла́ты и҆́мꙋть на главахъ свои̑хъ бо́ꙁи иⷯ · Тѣмже ѹ҆крада́ют̾ ѿ нихъ жръцы ꙁлато и҆ сребро , и҆ себѣ потребꙋютъ . даю́т же ѿ него блꙋдницамъ , и҆ же́ны нечи́стыѧ ѹ҆краша́ютъ . и҆ егда̀ паки въꙁе́млютъ ѿ же́нъ , ѹ҆краша́ютъ богѝ своѧ ꙗ҆́ко чл҃ки ри́ꙁами  . тїи же не и҆ꙁбꙋдꙋтъ ѿ ржа̀ и҆ мо́лїѧ . ѻ҆дѣ́ют же ѧ҆̀ въ багрѧни́цꙋ , ѻ҆тира́юще лица иⷨ пра́ха ра́ди иже ѿ хра́ма , и҆же е҆сть множа́и на ни́хъ . и хорꙋго́вь и҆́мꙋть ꙗ҆́ко чл҃къ , и҆ ꙗ҆́ко сꙋдїѧ странѣ , иⷤ‍ⷷ съгрѣша́ющаго к немꙋ не ѹ҆бїетъ . и҆́мꙋть же и҆ ме́чь въ десни́цы и҆ секи́рꙋ , саⷨ же себе ѿ ра́ти и҆ ѿ раꙁбо́иникъ не ѿи́метъ · ѿ того ꙁна́еми сꙋть ꙗ҆́ко не сꙋть боѕи , не ѹ҆бо́итесѧ и҆хъ ѹ҆бо . ꙗ҆́коже б҄о и҆ сꙋсꙋдъ члчⷵкь съкрꙋшенъ не требѣ быва́етъ , тацы же сꙋть и҆ боѕи и҆хъ . е҆гда́ же поста́влени бꙋдꙋтъ въ домꙋ , ѻ́чи и҆хъ по́лни сꙋть пра́ха ѿ но́гꙋ въходѧщихъ въ до́мъ . и҆ ꙗ҆́ко комꙋ приѻ҆бидѣвшꙋ цр҃ѧ , и҆ ѻ҆пѧти сꙋть две́рцами . і҆ ꙗко къ гробꙋ принесеномꙋ мер̾твомꙋ , хра́мы и҆хъ ѹ҆твержаюⷮ жръцы две́рми и҆ ꙁам̾ки и҆ ꙁавѣсами , да не ѿ раꙁбо́инъ ѻ҆кра́дени бꙋдꙋтъ . Свѣти́ла ж̾гꙋтъ и҆мъ мно́ѕи , ѿ них же не мо́жетъ ви́дѣти ни е҆діⷩ‍҇ , н҄о ꙗ҆ко брьвна въ домꙋ сꙋть . срⷣцеⷤ‍ⷷ и҆хъ то́чатъ чрьви и҆же ѿ ꙁемлѧ̀ , и҆ ѻ҆деждꙋ иⷯ , ѻ҆ниже не чꙋ́ютъ сего . ѻ҆чрьнѣло е҆сть лице и҆хъ ѿ ды́ма хра́мнаго . по телесемъ и҆хъ и҆ по главѣ парѧтъ ненетопы́ри но́щнїи , и҆ ла́стовицы и҆ пти́цы , такожⷣе и҆ кот̾ки скачꙋтъ . ѿ того ѹ҆вѣсте ꙗ҆́ко не сꙋть бо́ꙁи , не ѹ҆бо́итесѧ ѹ҆бо и҆хъ , ꙁла́то б҄о лежа́щее на ниⷯ на красꙋ , а҆ще не ѻ҆цысти́тъ кт҄о ржа̀ не блеснетсѧ , и҆ е҆гда б҄о слїаша ѧ҆̀ не чюша · Ꙁа всѧ́кꙋ цѣнꙋ̀ кꙋплени сꙋть , в нихже нѣсть дх҃а . беꙁ ногꙋ на рамѣхъ но́сѧⷮ ѧ҆̀ , ꙗ҆влѧ́ще свое нечестїе чл҃комъ · ѻ҆срамлѧюⷮ же сѧ слꙋжа́щеи и҆мъ паде́нїѧ ради , е҆гда когда падꙋтсѧ на́ ꙁемлю , и҆ не могⷮꙋ са́ми въста́ти . и҆ а́ще кт҄о поста́виⷮ ѧ҆̀ просты не мо́гꙋтъ постꙋпи́ти , и҆ а́ще прекло́нитсѧ не могⷮꙋ и҆спра́вити себе . н҄о ꙗ҆́ко мрътвьцемъ да́ры и҆мъ полага́ютъ . требы же и҆хъ недосто́инїи жръцы въꙁе́млюⷮ . та́кожде же и҆ же́ны и҆̑хъ варѧтъ ѿ нихъ , ни е҆ді́номꙋ же ѹ҆бо́гꙋ ни не́мощнꙋ подаю̑тъ . требахъ и҆хъ нечи́стѣ и҆ кровотоки же́ны прикаса́ютсѧ . раꙁꙋмѣвше ѹ҆бо ѿ сего ꙗ҆́ко не сꙋть бо́ѕи , не бо́итесѧ иⷯ . ѿкꙋдꙋ б҄о проꙁовꙋтсѧ бо́ѕи , ꙗ҆́ко же́ны слꙋжатъ богомъ сребренымъ и҆ ꙁла́тымъ , и҆ древѧнымъ . и҆ въ хра́меⷯⷯ и҆хъ жръцы сѣда́ютъ , и҆мꙋще риꙁы растерꙁаны , и҆ главы и҆ бра́ды ѻ҆голени , и҆хже главы̀ непокровены сꙋть . рекꙋт же въпїюще преⷣ богѝ свои̑ми ꙗ҆ко нѣцыи на вечери мр҃тв̾цⷶ · ѿ риꙁъ и҆хъ въꙁемлюще жръцы , ѻ҆дѣ́ютъ же́ны своѧ и҆ дѣти . и҆ а́ще ѿ кого ѕл҄о постражⷣꙋтъ и҆ли добро̀ , не могꙋтъ ѿда́ти . н҄и цр҃ѧ могꙋтъ поста́вити н҄и ѹ҆ѧ́ти . та́кожде же ни богаⷮства ниже ѕл҄а въꙁда́ти . а҆ще кт҄о и҆мъ чт҄о ѻ҆бѣща́́въ не ѿда́сть , не въспро́сѧтъ · ѿ смр҃ти чл҃ка не и҆ꙁба́вѧтъ , ни мен̾ша ѿ крѣ́пка не ѿи̑мꙋтъ . чл҃ка слѣ́па къ видѣ́нїю не навратѧ́тъ , въ нꙋж́и чл҃кꙋ не помо́гꙋтъ . в̾довы не поми́лꙋютъ , и҆ сиротѣ добра не сътво́рѧтъ . подо́бни сꙋть ка́менїю го́рномꙋ бо́ѕи иⷯ , древѧ́нїи , и҆ ка́мени , и҆ поꙁлаще́ни , и҆ посребрени · слꙋжа́щеи и҆мъ посрамѧⷮсѧ · ка́ко ѹ҆бо мнѣти , и҆ли проꙁва́ти ѧ҆̀ бо́гы . ктомꙋ же и҆ сами тїи халдѣ́и не чтꙋтъ и҆хъ . и҆же е҆гда̀ ѹ҆́ꙁрѧтъ нѣ́ма не могꙋща гл҃ати , принесꙋт̾ е҆го к̾ ве́лю , е҆мꙋже мо́лѧтсѧ , да гл҃етъ , ꙗ҆́ко и҆ си́лнꙋ сꙋщꙋ почю́ти и҆ не могⷮꙋ , тїи раꙁꙋмѣвше ѻ҆ста́вѧтъ и҆хъ , чюв̾ства б҄о не и҆мꙋт̾ . же́ны же препина́юще ѹ҆́жа , на распꙋтїи̑хъ сѣдѧ́т̾ , кадѧще ѻ҆́требѣ . и҆ е҆гда кото́раѧ ѿ ни́хъ поⷣвлече́на ѿ нѣ́коего мимохо́да , бꙋ́́детъ с ниⷨ . бли́жнюю ѹ҆карѧ́ет̾ , ꙗ҆́ко нѣ́сть сподоби́ласѧ ꙗ҆́ко т҄а , ни ѹ҆́же е҆ѧ̀ претръгнꙋ́лосѧ е҆сть . вс҄е быва́емое в ни́хъ л̾жа е҆сть · Ка́ко ѹ҆бо мнѣти и҆ли проꙁыва́ти ѧ҆̀ бо́ги сꙋща . дре́водѣ́лѧми и҆ ꙁлата́ри сътворе́ни сⷮꙋ . ничтоже и҆но не быва́юща , н҄о е҆же хотѧ́тъ хи́трїи т҄о бꙋ́детъ . и҆ тїи и҆же ѧ҆̀ тво́рѧтъ , не бꙋ́дꙋтъ долговѣ́чни . ка́ко ли хотѧ́тъ сътворе́ни и҆́ми бы́ти бо́ѕи . ѻ҆ста́виша б҄о по себѣ л̾жꙋ , и҆ ѹ҆кори́ꙁнꙋ пото́мъ бꙋдꙋщимъ . е҆гда б҄о прїидетъ на ниⷯ ра́ть , и҆ ꙁла́ѧ . совѣщава́ютъ къ себѣ жерцы̀ гдѣ сѧ съкрыюⷮ с ни́ми · Ка́ко ѹ҆бо нѣ́сть чю́ти , ꙗ҆́ко не сꙋть бо́ѕи . не и҆ꙁбавлѧ́ютъ б҄о себе ѿ ра́ти , ни ѿ ѕл҄а , древѧ́ни сꙋще и҆ ка́мѧни и҆ поꙁлаще́ни и҆ посребрени , поꙁна́ютсѧ пото́мъ странамъ всⷨѣ ꙗ҆́ко л̾жа сꙋть · И҆ цр҃емъ ꙗ҆́вни бꙋдⷮꙋ ꙗ҆́ко не сꙋть бо́ѕи , н҄о дѣ́ло рꙋ́кꙋ чл҃чꙋ . и҆ нѣсть ни е҆ді́ного дѣ́ла бж҃їа в ниⷯ . комꙋ нѣсть ра́ꙁꙋмно , ꙗ҆́ко не сꙋть бо́ѕи . цр҃ю стран̾скꙋ не съпроти́вѧⷮсѧ . ни до́ждѧ чл҃комъ не подаю́тъ . ни прѧ̀ не раꙁ̾сꙋ́дѧтъ , и҆ не и҆ꙁба́вѧⷮ ѿ ѻ҆би́ды страны . не́мощ̾ни сꙋще ꙗ҆́коже вра́ны межⷣꙋ нб҃омъ и҆ ꙁемлею . и҆ е҆гда̀ падетъ ѻ҆́гнь на храмѣ бого́въ древѧ́ныⷯ , и҆ ка́менхъ , и҆ поꙁлаще́ныхъ , и҆ посребре́ныхъ , жер̾цы и҆хъ пробѣ́гнꙋтъ и҆ ѹ҆целѣютъ , а҆ ѻни ꙗ҆́ко слѣмена посреди съгорѧ́тъ . цр҃ю же и҆ ратнымъ не ста́нꙋтъ проти́вꙋ · Ка́ко б҄о мнѣти и҆л҄и проꙁыва́ти ꙗ҆́ко бо́ѕи сꙋть . н҄и ѿ раꙁбо́иникъ н҄и ѿ та́тїи и҆ꙁбавѧ́тъ себе , бо́ѕи древѧ́ни , и҆ ка́мени , и҆ посребрени , и҆ поꙁла́щени , и҆́хже съдолѣвше , и҆ въꙁем̾ше ꙁла́то и҆ сребро и҆ риꙁы и҆хъ ѿи̑дꙋтъ . и҆ са́ми себѣ не помо́гꙋт̾ · Тѣмже ѹ҆́не е҆сть бы́ти цр҃емъ , и҆же ꙗ҆влѧеⷮ своѐ мꙋж́ество . и҆л҄и сосⷣꙋ въ домꙋ потребенъ , и҆́мже похва́литсѧ владѧ́и и҆мъ , неглѝ л̾жи бо́ѕи . и҆ли двери в̾ домꙋ снабдѣва́юща е҆же в нем̾ , негли л̾жи бо́ѕи . и҆ древѧ́нъ стол̾пъ въ црⷵтѣ домꙋ̀ , неглѝ л̾жи бо́ѕи . слн҃це б҄о и҆ мⷵць и҆ ѕвѣꙁды свѣтли сꙋще , и҆ пꙋща́еми на потребꙋ , бл҃гопослꙋшливи сꙋть . та́кожⷣеже и҆ молнїѧ е҆гда̀ просвѣтѧⷮсѧ бл҃говиⷣни сꙋть . тожде же и вѣтръ в се́и странѣ вѣе́тъ . и҆ ѻ҆блакоⷨ е҆гда́ сѧ повели́тъ ѿ бг҃а и҆ти на всю̀ вселен̾нꙋю , скон̾чаваюⷮ повеленїе · ѻ҆́гнь же пꙋщенъ съвы́ше и҆скаꙁи́ти пꙋсты́нѧ и҆ дꙋбра́вꙋ , сътвори́тъ повеленїе . сїи же н҄и ѻ҆́браꙁы н҄и си́лами иⷯ ѹ҆подоблени сꙋть · Тѣмже н҄и мнѣти н҄и проꙁыва́ти иⷯ боⷢ‍҇ сꙋщ̾ н҄и си́лномъ и҆мъ сꙋщеⷨ н҄и прѧ̀ раⷥсꙋдити , н҄и добра̀ сътвори́ти чл҃комъ · раꙁꙋмѣвше ѹ҆бо ꙗ҆ко не сꙋть бо́ѕи , не бо́итесѧ иⷯ . н҄и цр҃ь б҄о не прокленⷮꙋ н҄и блⷵвѧⷮ . ꙁна́менїѧ на́ нб҃си н҄и въ странаⷯ не пока́жюⷮ . н҄и просвѣтѧⷮсѧ ꙗ҆́ко слн҃це , н҄и ѻ҆свѣтѧⷮ ꙗ҆́ко мⷵць . ѕвѣрь ѹ҆́нее иⷯ е҆сть , и҆же мо́жеⷮ въ бⷢ‍҇ѣ в̾ ꙁавѣтрїе себе польꙁова́ти . н҄и е҆ді́ною же вино́ю е҆сть наⷨ ꙗ҆́вѣ ꙗ҆́ко сꙋть бо́ѕи . тѣмже не бо́итесѧ иⷯ · Ꙗ҆́коⷤ‍ⷷ б҄о во ѻ҆́вощи пꙋди́ло ничесоже снабдиⷮ , та́коже и҆ бо́ѕи иⷯ сꙋть , древѧ́ни и҆ ка́мѧни , и҆ посребре́ни , и҆ поꙁлаще́ни · по то́и же винѣ и҆ х̾враⷵ и҆же во ѻграⷣ‍ꙵ , на неⷨже вс҄ѧ п̾ти́ца сѣдаюⷮ · Та́кожⷣе же и҆ мр҃твьцꙋ поврьженꙋ во тмѣ , подобни сꙋть бо́ѕи иⷯ древѧ́нїи поꙁлащени и҆ посребрени . ѿ багрѧни́ца в ню́же ѻ҆дѣ́ани , и҆ ѿ мрамо́рѧ и҆же на ниⷯ плѣснївѣеⷮ , поꙁна́ите ѧ҆̀ ꙗ҆́ко не сⷮꙋ бо́ѕи . Тїи б҄о послѣди и҆ꙁ̾ꙗ̑дени бꙋдⷮꙋ ѿ чер̾въ и҆ бꙋдⷮꙋ во ѹ҆кори́ꙁнꙋ въ странѣ · Ѹ҆нїи еⷵ чл҃къ правдив̾ не и҆мы́и кꙋмирь бꙋдеⷮ б҄о дале́че ѿ ѹ҆кори́ꙁны ·
Конеⷰ‍҇ пррⷪ‍҇кꙋ варꙋхꙋ и҆́маⷮ в себѣ Глⷡ‍҇а ѕ҃ . 
