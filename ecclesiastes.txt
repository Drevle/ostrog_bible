КНИ́ГА Є҆КЛЄСИꙖⷵ СИРЄF ЦРК҃ВНИ҆И ЦР҃Я соло́мона гл҃ы собо́рника сн҃а дв҃два цр҃ѧ і҆и̑л҃ева въ і҆ерⷵлі́мѣ ·
Глⷡ‍҇а , а҃ · Сꙋ́ета сꙋе́тъствїи , реⷱ‍҇ соборниⷦ‍҇ сꙋ́ета сꙋе́т̾ствїи , всѧческаѧ сꙋ́ета . чт҄о иⷥѻ҆билїе чл҃кꙋ въ всеⷨ трꙋдѣ е҆го е҆же трꙋдиⷮсѧ поⷣ слн҃чною · Роⷣ минꙋеⷮ и҆ ро́дъ прихо́диⷮ , а҆ ꙁемлѧ̀ въ вѣки стоиⷮ · И въсходиⷮ сл҃нце и҆ въ мѣсто свое влечетъсѧ , сїе въсїѧва́етъ і҆ и҆де́тъ къ ю́гꙋ , ѻ҆бъхо́дитъ къ сѣверꙋ , и҆ ѻ҆бхо́дитъ ѻ҆́крⷵтъ . и҆де́тъ дх҃ъ , и҆ ѻ́крⷵтъ е҆го ѻ҆браща́етсѧ дх҃ъ · Вс҄и пото́цы и҆́дꙋтъ въ мо́ре , и҆ море нѣсть насыща́ѧсѧ · Но въ мѣсто а́може пото́цы и҆́дꙋтъ , и҆ та́мо тїи сѧ въꙁ̾вра́ща́ютъ и҆тѝ · Всѧ̀ словеса̀ трꙋдна , не въꙁможеⷮ мꙋжъ гл҃ати и҆ не насы́титсѧ ѻ҆́ко ꙁрѣти , ни и҆спо́лнитсѧ ѹ҆́хо слыша́нїѧ · Чт҄о бы́вшее то́е бꙋдꙋщемꙋ , и҆ чт҄о сътвореное тое твори́момꙋ · И҆ нѣсть всѐ но́во поⷣ слнч҃ною , и҆же въꙁъгл҃етъ и҆ речетъ . сїе но́во е҆сть ѹ҆жѐ бы́сть въ вѣцехъ бы́вшихъ прежде на́съ . нѣсть па́мѧть прьвымъ , и҆ послѣднимъ бы́вшимъ . нѣсть и҆мъ па́мѧть съ бꙋдꙋщими на послѣде . а҆ꙁъ собо́рникъ бы́хъ цр҃ь і҆ил҃евъ въ і҆ерⷵлі́мѣ , въда́хъ срⷣце мое въꙁыска́ти , и҆ съсѣти́ти въ мꙋдрости , ѻ҆ всѣхъ быва́ющихъ поⷣ нб҃семъ · Ꙗ҆́ко попече́нїе лꙋкаво даде б҃ъ сн҃омъ члчⷵкимъ пещи́сѧ ѻ҆ немъ . ви́дѣхъ всѧческа́ѧ сътворе́нїѧ , сътворе́ннаѧ поⷣ нб҃семъ . и҆ с҄е всѧ̀ сꙋть сꙋ́ет̾ства , і҆ и҆ꙁволе́нїе дх҃а · Раꙁъвраще́нно не можетъ ѹкраситисѧ , и҆ лише́нїе не мо́жеⷮ сѧ съчестѝ . гл҃ахъ а҆ꙁъ въ срⷣцы моеⷨ , е҆же гл҃ати сѐ аꙁъ въꙁвеличихсѧ . приложи́хсѧ мꙋдрости па́че всѣхъ , и҆же бы́ша преже мене въ і҆ерⷵли́мѣ . и҆ срⷣце мое въдаⷯ вѣ́дѣти премꙋдроⷵ и҆ раꙁꙋмъ . и҆ срⷣце мое ви́дѣ много мꙋдрости и҆ ра́ꙁꙋма . приⷮча и҆ хи́трости раꙁꙋмⷯѣ а҆́ꙁъ , ꙗ҆́ко и҆ сѐ е҆сть и҆ꙁволе́нїе дх҃а . ꙗ҆́ко въ мно́жествѣ мꙋдрости мно́жество ра́ꙁꙋма , и҆ приложи́выисѧ ра́ꙁꙋмꙋ , приложиⷮ бо́лѣꙁнь ·
Глⷡ‍҇а , в҃ · Рекохъ а҆ꙁъ въ срⷣцы мое̑мъ , прїиди ѹ҆бо да тѧ и҆скꙋшꙋ въ весе́лїи , и҆ ви́ждь въ бл҃ѕѣ и҆ се бы́сть сїе сꙋ́етъство смѣхꙋ рекохъ подвиже́нїе , и҆ веселїю чт҄о сїе твориши . и҆ соꙁрѣх̾ да срⷣце мое ѻ҆с та́витъ ѿ вина̀ пло́ть мою , и҆ срⷣце мое наста́витъ м҄ѧ мꙋдрости . и҆ еже дръжа́ти въ весе́лїи . дондеже ви́жꙋ кое бл҃го сн҃омъ чьчⷵкимъ , е҆же творѧтъ поⷣ слн҃цеⷨ . число дн҃їи живота̀ и҆хъ , и҆ въꙁвели́чихъ творе́нїе мое . съꙁда́хъ ми домы , и҆ насади́хъ виногра́ды , и҆ сътворихъ ѻ҆гра́ды и҆ сады̀ . и҆ насади́х̾ в нихъ древесъ всѧ́кого плода . сътворихъ м҄и кꙋпели во́дныѧ , е҆же напаѧти ѿ нихъ проꙁѧбенїе древеⷵ · притѧжа́хъ рабъ и҆ рабы́нѧ , и҆ домочадци бы́ша м҄и · И҆ стѧжа́нїе скота̀ и҆ ста́дъ мно́го ми бы́сть , паче всⷯѣ бы́вшихъ преже мене въ і҆ерⷵли́мѣ . и҆ събраⷯ же ми ꙁлато и҆ сребро , і҆ и҆мѣнїѧ цр҃ьска и҆ страⷩ‍҇ска . сътвориⷯ же ми пою̑щихъ и҆ пою̑щаѧ , и҆ пи́ща сн҃овъ чл҃чъ , виночръпца и҆ виночръпица . и҆ въꙁвели́чихсѧ и҆ приложи́хсѧ мꙋдрости паче , всѣхъ бы́вшихъ прежде мене въ і҆ерⷵли́мѣ . и҆ мꙋдрость моѧ ѹ҆ста́вимисѧ , и҆ все е҆гоже въпроси́ста ѻ҆́чи моѝ и҆ не ѿѧ́хъ ѿ нихъ . и҆ не въꙁбрани́хъ срⷣцꙋ мое̑мꙋ ѿ всѧ́кого весе́лїѧ . ꙗ҆́ко срⷣце мое въꙁвесели́сѧ въ всѧ́комъ трꙋдѣ мое̑мъ · И҆ сїѧ бы́сть ча́сть моѧ ѿ всего трꙋдⷶ мое̑го , и҆ приꙁрѣхъ а҆ꙁъ на всѧ̀ творе́нїѧ ꙗ҆́же сътвори́ста рꙋцѣ моѝ , и҆ въ трꙋдѣ в немже трꙋди́хсѧ творити . и҆ се всѧ̀ сꙋета и҆ꙁволенїе дх҃а . и҆ нѣсть ѻ҆ ѻ҆би́лїе поⷣ слн҃чною . и приꙁрѣхъ а҆́ꙁъ ви́дѣи мꙋдрость и҆ леⷵ и҆ беꙁꙋмїе , ꙗ҆́ко кт҄о чл҃къ и҆же по́идеⷮ въ слѣдъ совѣта , всѧ е҆ли́ка же сътворѝ въ немъ . и҆ видѣхъ а҆ꙁъ ꙗ҆́коже е҆сть и҆ꙁъѻ҆би́лїе мꙋдрости паче беꙁꙋмїѧ , ꙗ҆́ко и҆ꙁъѻ҆би́лїе свѣта паче т̾мы̀ · Мꙋдраго ѻ҆́чи въ главѣ е҆го , и҆ беꙁꙋмныи въ тмѣ хо́дитъ . и҆ ѹ҆ви́дѣхъ а́ꙁъ ꙗ҆́ко слꙋча́и слꙋчитсѧ всѣмъ си́мъ . и҆ рѣхъ а҆ꙁъ въ срⷣци мое̑мъ , ꙗ҆́ко слꙋчаи беꙁꙋмнаго и҆ мнѣ слꙋчитсѧ  . и҆ въскꙋю ѹ҆мꙋдрихсѧ а҆ꙁъ , тогда лише гл҃ахъ въ срⷣци мое̑мъ . чесо ради беꙁꙋмныи ѿ и҆ꙁбы́тка гл҃етъ , ꙗ҆ко и҆ се сꙋета . ꙗ҆́ко нѣсть па́мѧти мꙋдраго съ беꙁꙋмнымъ въ вѣки . и҆ ꙗ҆ко ѹ҆жѐ въ дни грѧдꙋщаѧ всѧ̀ ꙁабве́на бы́ша . и҆ ка́ко ѹ҆́мретъ мꙋдрыи съ беꙁꙋмнымъ . и҆ въꙁненави́дѣхъ животъ , ꙗ҆́ко лꙋка́вно мнѣ сътворе́нїе сътворено поⷣ слн҃цемъ · ꙗ҆́ко всѧческа́а сꙋета и҆ꙁволенїе дх҃а . и҆ въꙁненави́дѣхъ аⷥ всѧческаѧ ми́ра и҆ трꙋдъ мои , е҆гоже а҆ꙁъ трꙋдихъ поⷣ слн҃цемъ . ꙗ҆́ко ѻ҆ставлѧ́ю е҆го чл҃кꙋ бꙋдꙋщемꙋ по мнѣ , и҆ кт҄о вѣсть мꙋдръ ли бꙋдетъ и҆ли беꙁꙋменъ . и҆ ѻ҆блада́ти ли и҆́мать всѣмъ трꙋдомъ моиⷨ . е҆же трꙋди́хсѧ и҆ мꙋдровахъ поⷣ слн҃цемъ , и҆ се же сꙋета · И҆ ѻ҆братихсѧ а҆ꙁъ ѿрещисѧ срⷣцꙋ мое̑мꙋ ѻ҆ всемъ трꙋдѣ , е҆же трꙋдиⷯ поⷣ слн҃цеⷨ . ꙗ҆́ко е҆сть чл҃къ и҆же трꙋдъ е҆го въ мꙋдрости и҆ въ ра́ꙁꙋмѣ и҆ въ мꙋжествѣ · И҆ чл҃къ иже не трꙋ́дитсѧ ѻ҆ немъ дасть е҆мꙋ ча́сть е҆го , и҆ сїе сꙋ́ета и҆ лꙋка́въство ве́лїе . ꙗ҆́ко быва́етъ чл҃кꙋ въ всемъ трꙋдѣ е҆го и҆ въ и҆ꙁволе́нїю срⷣца е҆го , и҆же трꙋжа́е̑тсѧ поⷣ слн҃цемъ . Ꙗ҆́ко вси дн҃и е҆го болеꙁнїи и҆ ꙗ҆рости попече́нїи е҆мꙋ , и҆бо въ нощи не спи́тъ срⷣце е҆го , и҆ сїеⷤ‍ⷷ сꙋ́ета е҆сть . и҆ нѣсть бл҃го чл҃кꙋ н҄о то́кмо ꙗ҆́же ꙗ҆́сть и҆ пїетъ и҆ покаꙁа́ти дш҃и свое́и бл҃го въ трꙋде своемъ . и҆ се же ви́дѣхъ а҆ꙁъ ꙗ҆́ко ѿ рꙋки бж҃їѧ е҆сть . ꙗ҆́ко кт҄о ꙗ҆́сть и҆ пїетъ ра́ꙁвѣ е҆го . ꙗ҆́ко чл҃кꙋ бл҃гꙋ преⷣ лицемъ е҆го дасть мꙋдрость и҆ ра́ꙁꙋмъ и҆ веселїе . и҆ съгрѣша́ющемꙋ да́лъ е҆сть попече́нїе поитѝ и҆ събра́ти , е҆же да́ти бл҃гомꙋ преⷣ лицемъ бж҃їимъ , ꙗ҆́коже и҆ се сꙋ́ета и҆ꙁволе́нїе дх҃а ·
Глⷡ‍҇а , г҃ · Всѣмъ годъ и҆ времѧ всѧ́кои ве́щи поⷣ слн҃чьною . вре́мѧ роди́ти , и҆ вре́мѧ ѹ҆мрѣти . времѧ сади́ти , и҆ времѧ растръѕа́ти сажⷣеное . времѧ ѹ҆би́ти , и҆ времѧ цѣли́ти . и҆ времѧ раꙁ̾дрꙋшити , и҆ соꙁда́ти . вре́мѧ пла́катисѧ , и҆ времѧ смѣѧ́тисѧ . времѧ рыда́ти , и҆ времѧ ликова́ти . времѧ раскида́ти ка́менїе , и҆ времѧ събра́ти  . времѧ ѻ҆дѣѧ́тїѧ , и҆ времѧ тръпѣти ѿ ѻ҆скꙋдѣнїѧ . времѧ въꙁыска́ти , и҆ времѧ погꙋби́ти . времѧ храни́ти и҆ времѧ и҆ꙁѧ́ти . времѧ раꙁдра́ти и҆ времѧ съши́ти . времѧ молча́ти и҆ времѧ гл҃ати . времѧ въꙁлюби́ти и҆ времѧ ненави́дѣти . времѧ бра́ни , и҆ времѧ ми́ра · Чт҄о и҆ꙁъѻ҆билїе творѧ́щаго в ни́х же спѣшиⷮ . ви́дѣхъ попеченїе всѧческое е҆же да́сть б҃ъ сн҃омъ чл҃ческиⷨ , е҆же пещисѧ в нем̾ , всѧческаѧ ꙗ҆́же сътвори до́бры сꙋть во времѧ е҆го · И҆б҄о всѧческаѧ вѣковъ далъ е҆сть въ срⷣце и҆хъ . ꙗ҆́ко не ѻ҆брѧ́щетъ чл҃къ сътворенїѧ ꙗ҆́же сътворѝ б҃ъ ѿ нача́ла и҆ до конца · Раꙁꙋмⷯѣ ꙗ҆́ко нѣсть бл҃го в ни́хъ , н҄о токмо е҆же весели́тисѧ , и҆ е҆же творити бл҃го въ животѣ своеⷨ · И҆бо всѧкъ чл҃къ и҆же пїеⷮ и҆ ꙗ҆́сть , ви́дитъ бл҃гое во всемъ трꙋдѣ своеⷨ , се даѧ́нїе бж҃їе е҆сть · Раꙁꙋмѣхъ ꙗ҆́ко всѧ̀ е҆ли́ка сътвори б҃ъ , сїѧ бꙋдꙋтъ въ вѣкъ . къ тѣмъ нѣсть приложи́ти , и҆ ѿ сихъ нѣсть ѹ҆таи̑ти . и҆ б҃ъ сътвори да ѹ҆боѧ́тьсѧ ѿ лица е҆го , бы́вше ѹ҆же е҆сть . и҆ е҆ли́коже е҆сть быти и҆ ѹ҆же быша , и҆ б҃ъ въꙁы́щетъ гони́маго · И҆ е҆щѐ ви́дѣхъ поⷣ слн҃цемъ мѣсто сꙋ́дное , т҄ꙋ нечести́выи . и҆ мѣсто правеⷣно т҄ꙋ бл҃гочестивыи · И҆ рѣхъ а҆ꙁъ въ срⷣцы мое̑мъ , съ правеⷣнымъ и҆ съ нечести́вымъ сꙋди́тъ б҃ъ . и҆ ꙗ҆́ко времѧ всѧ́кои ве́щи , и҆ на всѧкомъ сътворе́нїю . т҄ꙋ рѣхъ а҆ꙁъ въ срⷣцы мое̑мъ ѻ҆ гл҃анїи сн҃овъ чл҃ческихъ , ꙗ҆́ко рассꙋди́тъ и҆хъ б҃ъ . и҆ е҆же покаꙁати ꙗ҆́ко сїи ско́ти сꙋть , и҆б҄о и҆ тⷨѣ ꙗ҆́ко слꙋчаи сн҃овъ чл҃ческъ . и҆ слꙋча́и скотьскїи , слꙋча́и в ниⷯ . ꙗ҆ко смр҃ть сего , тако и҆ смр҃ть сего и҆ дх҃ъ во всⷯѣ . и҆ что и҆ꙁли́ше и҆́маⷮ чл҃къ паче скота̀ ничтоⷤ‍ⷷ , ꙗ҆́ко всѧческаѧ сꙋета , вс҄ѧ и҆дⷮꙋ въ е҆ді́но мѣсто . вс҄ѧ быша ѿ перьсти и҆ вс҄и въ прьсть въꙁвращаюⷮсѧ . и҆ кт҄о вѣсть дх҃ъ сн҃овъ чл҃ческихъ , а҆ще въсходи́ти е҆мꙋ го́рѣ . и҆ дх҃ъ ско́тьскїи е҆же съходи́ти е҆мꙋ до́лꙋ въ ꙁемлю . и҆ ви́дⷯѣ ꙗ҆́ко нѣсть бл҃го , н҄о токмо е҆же въꙁвесели́тсѧ чл҃къ въ творенїиⷯ е҆го , ꙗ҆́ко сїѧ ча́сть е҆го . ꙗ҆́ко кто приведеⷮ е҆го ви́дѣти в ни́хъ , и҆же а҆ще бꙋдеⷮ чт҄о с ними ·
Глⷡ‍҇а , д҃ · Иѻ҆братихсѧ а҆ꙁъ и҆ ви́дѣхъ вс҄ѧ ѻ҆клевета́нныѧ быва́ющаѧ поⷣ слн҃цемъ · И҆ с҄е сле́ꙁы ѻ҆клевета́нныхъ , и҆ нѣсть иⷨ ѹ҆тѣша́ющаго . и҆ ѿ рꙋкъ ѻ҆бидѧ́щиⷯ и҆хъ нѣсть крѣпость  . и҆ похва́лихъ всѣхъ ѹ҆мръшихъ , паче живыхъ . е҆ли́коже и҆хъ живи сꙋть доселѣ . и҆ бл҃го паче ѻ҆́бою се́ю , и҆же кт҄о е҆ще не бы́сть і҆ и́же не ви́дѣ сътворенїа лꙋка́вого сътвореннаго поⷣ слн҃цемъ · И҆ видⷯѣ а҆ꙁъ весь трꙋдъ . и҆ всѧко мꙋж́ество сътворенаго . ꙗ҆́ко сътворенїѧ мꙋжеви ѿ подрꙋга свое̑го . и҆ се сꙋе̑та и҆ꙁволенїе дх҃а · Беꙁꙋмныи ѻ҆бъѧⷮ рꙋцѣ свои и снѣсть плоть свою̀ . бл҃го е҆сть и҆спол̾ненїе горьсти покоѧ , па́че и҆сполненїа двою гор̾стїю трꙋда , і҆ и҆ꙁволенїе дх҃а · И҆ ѻ҆братиⷯсѧ а҆ꙁъ и҆ ви́дѣхъ сꙋет̾ство по слн҃цеⷨ . е҆сть е҆ді́нъ и нѣсть вторыи , ни сн҃ъ же н҄и братъ нѣсть е҆мꙋ . и҆ нѣсть кон̾ца всемꙋ трꙋдꙋ е҆го . ниже ѻ҆́ко е҆го не насыща́етсѧ богаⷮства . и҆ комꙋ̀ аⷥ трꙋждаюсѧ , и҆ лиша́ю дш҃ꙋ мою ѿ бл҃гостыни . и҆ се же сꙋ́ета и҆ попеченїе лꙋка́вно е҆сть . бл҃га дв҄а паче е҆ді́наго , и҆́маже е҆сть м̾ꙁда бл҃га въ трꙋдѣ иⷯ . ꙗ҆́ко а҆ще падетсѧ е҆ді́нъ ею̀ въꙁдви́гнеⷮ дрꙋгїи прича́стника свое̑го · и҆ го́ре томꙋ е҆ді́номꙋ е҆гⷣа сѧ падетъ , и҆ не бꙋдеⷮ вто́рого въꙁдви́гнꙋти е҆го · И҆ а́ще ѹ҆снета дв҄а тепло и҆́ма бꙋдетъ , а҆ е҆ді́нъ ка́ко съгрѣе́тсѧ · И҆ а́ще ѹ҆крѣпитсѧ е҆ді́нъ , дв҄а станета противꙋ е҆мꙋ̀ . и вервь треплены не скоро растоⷬ‍҇гнеⷮсѧ Бл҃гъ рабъ нищъ и҆ мꙋдръ , паⷱ‍҇ стара цр҃ѧ и҆ беꙁꙋмна . и҆же не раꙁꙋмѣ вни́мати е҆щѐ . ꙗ҆́ко и҆ꙁ домꙋ ю҆́жникъ и҆ꙁыидетъ црⷵтвовати , ꙗ҆́ко и҆ въ црⷵтвѣ е҆го родитсѧ ни́щъ · И҆ ви́дѣхъ вс҄ѧ живꙋщаѧ , и҆ ходѧ́щаѧ поⷣ слн҃це съ ю҆́нымъ вторы́мъ . и҆же въста́нетъ в него мѣсто . и҆ нѣсть попеченїѧ всѣмъ лю́демъ , всѣмъ и҆же преⷣ ни́ми быша . и҆бо послⷣѣнїи не въꙁвеселитсѧ ѻ҆ немъ · ꙗ҆́ко и с҄е сꙋе́та і҆ и҆ꙁволенїе дх҃а · и҆ съхрани но́гꙋ свою е҆гда̀ а҆ще и́деши въ до́мъ бж҃їи и҆ бли́ꙁъ ѹ҆слы́шати , паче да́нїи беꙁꙋмныхъ жрътва твоа · ꙗ҆́ко не сꙋть повѣда́ющїи твори́ти бл҃гое ·
Глⷡ‍҇а , е҃ · Не потщасѧ ѹ҆сты свои̑ми , и҆ срⷣце твое да не ѹ҆скоритъ и҆ꙁнести сло́во преⷣ лицемъ бж҃їимъ · Ꙗ҆́ко б҃ъ на нб҃си го́рѣ и҆ т҄ы на ꙁемлѝ до́лꙋ · ѻ҆ семъ да бꙋ́дꙋтъ словеса твоа ма́ла . ꙗ҆́ко прихо́дитъ со́нїе въ мно́жествѣ и҆скꙋса , и҆ гла́съ беꙁꙋмнаго въ мно́жествѣ словесъ · Ꙗ҆́коже а҆ще ѻ҆бѣща́еши ѻ҆бѣтъ къ б҃ꙋ , не ѹ҆медли ѿда́ти е҆̀ · Ꙗ҆́ко нѣсть хотѣ́нїе въ беꙁꙋмїе . т҄ы ѹ҆бо е҆ли́ко ѻ҆бѣщавсѧ ѿда́жⷣь , бл҃го е҆же не ѻ҆бѣщаватисѧ нежели ѻ҆бѣща́вшисѧ не ѿда́ти · Не да́и же ѹ҆стенъ своиⷯ съгрѣши́ти плоти свое̑и , да не рече́ши преⷣ лицемъ бж҃їи̑мъ ꙗ҆́ко неви́дима е҆сть · да не прогнѣва́етсѧ б҃ъ ѻ҆ гла́сѣ твое̑мъ , и҆ растлитъ творе́нїѧ рꙋ́къ твоиⷯ · ꙗ҆́коже въ мно́жествѣ со́нїи и҆ сꙋетъстви и҆ словесъ мно́гъ · Ты ѹ҆бо б҃а бо́исѧ . а҆ще ѻ҆би́дꙋ ни́щаго и расхище́нїе сꙋда пра́веⷣнаго ви́диши въ стра́нѣ , не диви́сѧ ѻ҆ вещи . ꙗ҆́ко высо́кїи наⷣ высо́кимъ съхрани́тсѧ , и выситсѧ на ни́хъ и҆ꙁоѻ҆би́лїе ꙁемлѧ̀ · наⷣ всѧ́кою страною е҆сть цр҃ь съдѣѧⷩ‍҇ · любѧ́и сребро̀ не насыти́тсѧ сребра̀ . и҆ кт҄о въꙁлюби въ мно́жествѣ и҆хъ . пло́ды , и҆ се же сꙋета . въ мно́жествѣ бл҃госты́нѧ , ѹ҆мно́жишасѧ ꙗ҆дꙋщїи ю҆̀ · И҆ кое мꙋжество е҆же ѿ сеѧ ꙗ҆́ко нача́ло ви́дѣти ѻ҆чи́ма е҆го · Со́нъ сла́докъ рабꙋ а҆ще ма́ло и҆ли мно́го снѣсть , и҆ насы́щ̾шемꙋсѧ богатѣти . ꙗ҆́ко нѣсть ѻ҆ставлѧ́ѧи е҆го поспа́ти · е҆сть недꙋ́гъ е҆гоже ви́дѣхъ поⷣ слн҃цеⷨ . бога́тьство храни́мо ѿ него въ ꙁло́бꙋ е҆мꙋ , и҆ поги́бнетъ бога́тьство ѻ҆́но в попече́нїи лꙋка́внѣ . и҆ роди сн҃а , и҆ нѣсть в рꙋцѣ ничтоже · Ꙗ҆́коже и҆ꙁы́иде ѿ чре́ва мт҃ри свое̑ѧ на́гъ въꙁвраща́етсѧ и҆ти ꙗ҆́коже и҆ прїиде , и҆ ничтоже прїиметъ въ трꙋдѣ своеⷨ · да по́идетъ въ рꙋцѣ е҆го и҆ се же ѕо́лъ недꙋ́гъ . ꙗ҆́коже б҄о прїидетъ та́ко ѿи̑детъ , и҆ чт҄о и҆ꙁоѻ҆би́лїе е҆го , и҆же трꙋдитъ на вѣтеръ . и҆б҄о вс҄и дн҃и е҆го въ тмѣ и҆ въ пла́чи , и҆ въ ꙗ҆́рости мно́ѕѣ и҆ в недꙋꙁѣ и҆ въ гнѣ́вѣ · Се ви́дѣхъ а҆ꙁъ бл҃гое е҆же е҆сть добро е҆же ꙗ҆́сти и҆ е҆же пи́ти . и҆ е҆же ви́дѣти блгⷵты́ню въ все́м̾ трꙋдѣ е҆гоже и҆ спѣши́тъ поⷣ слн҃цемъ число̀ дн҃їи живота̀ е҆го , и҆хже да́лъ е҆сть е҆мꙋ б҃ъ , ꙗ҆ко сїа ча́сть е҆го е҆сть . и҆б҄о всѧ́къ чл҃къ е҆же да́лъ е҆сть е҆мꙋ б҃ъ бога́тьство и҆мѣнїе и҆ вла́сть на не́мъ и҆ ꙗ҆́сти ѿ ниⷯ , и҆ прїѧ́ти ча́сть е҆го и҆ въꙁвесели́тисѧ ѻ҆ трꙋдѣ свое̑мъ · Сїе даѧ́нїе бж҃їе е҆сть ꙗ҆́ко не мно́ги помѧнꙋти дн҃и живота свое̑го . ꙗ҆́ко б҃ъ печа́ль е҆го въ весе́лїи срⷣца е҆го ·
Глⷡ‍҇а , ѕ҃ · Єсть лꙋкав̾ствїе е҆же ви́дⷯѣ поⷣ слн҃цемъ , и҆ мно́го е҆сть ѿ чл҃ка · Мꙋж́ъ и҆же да́сть е҆мꙋ б҃ъ бога́т̾ство і҆ и҆мѣнїе и҆ сла́вꙋ · И҆ нѣсть лиша́ѧи дш҃и е҆го ѿ всѣхъ иⷯже въжделѣетъ · И҆ не да́сть е҆мꙋ б҃ъ вла́сти ѿ него ꙗ҆́сти ꙗ҆́ко чюⷤ мꙋжъ ꙗ҆́сти и҆́мать ѿ него · и҆ се же сꙋета и҆ недꙋгъ ѕо́лъ е҆сть . а҆ще пребꙋдетъ мꙋжъ , р҃ , лѣтъ , и҆ мно́га поживетъ , и҆ мно́ѕи бꙋдⷮꙋ дн҃їе лѣтъ е҆го . и҆ дш҃а е҆го не насытиⷮсѧ ѿ бл҃госты́нѧ и҆ погребе́нїѧ не быⷵ е҆мꙋ · и҆ рѣхъ бл҃га паче е҆го и҆ꙁверга , ꙗ҆́ко въ сꙋетѣ прїиде и҆ въ тмꙋ и҆деⷮ , и҆ въ тмѣ и҆мѧ е҆го покрыетсѧ . и҆ слн҃ца же не ви́дѣ ни́же раꙁꙋмѣ поко́ѧ · Сїе па́че сего и҆ житъ ты́сѧща лⷮѣ по всемꙋ , блгⷵтынѣ не ви́дѣ . е҆да̀ не въ е҆ді́но л҄и мѣсто вс҄ѧ и҆дⷮꙋ . ве́сь трꙋдъ чл҃чъ въ ѹ҆ста е҆го , и҆ дш҃а же е҆го не и҆спо́лнитсѧ · ꙗ҆коже и҆ꙁъѻ҆билїе чл҃кꙋ мꙋдромꙋ па́че беꙁꙋмнаго , поне́же нищъ ви́дѣ ходи́ти проти́вꙋ животꙋ . бл҃го видѣнїе ѻ҆́чїю па́че ходѧ́щаго дш҃ею . и҆ с҄е сꙋе̑т̾ствїе иꙁволенїе дх҃а · И҆же чт҄о бысть ѹ҆жѐ и҆меновасѧ и҆мѧ е҆го , и҆ поꙁнасѧ е҆же е҆сть чл҃къ , и҆ не воꙁмо́жетъ сꙋди́тисѧ съ крѣпча́ишимъ па́че себѐ . ꙗ҆́ко сꙋть словеса̀ мно́га ѹ҆множа́юще сꙋ́етꙋ ·
Глⷡ‍҇а , ꙁ҃ · Єже чт҄о и҆ꙁли́ше чл҃кꙋ , ꙗ҆́ко кт҄о вѣсть чт҄о бл҃го чл҃кꙋ въ животѣ е҆го . число̀ дн҃їи живота̀ сꙋ́етьства е҆го , и҆ сътвори ѧ҆̀ въ стѣ́нѣ . ꙗ҆ко кт҄о въꙁвѣститъ чл҃кꙋ чт҄о бꙋдетъ по немъ поⷣ слн҃цеⷨ . бл҃го и҆мѧ па́че е҆ле́ѧ бл҃га , и҆ дн҃ь смр҃тныи паⷱ‍҇ дн҃ѧ бытїѧ е҆го · Бл҃го ходи́ти въ до́мъ пла́ча нежели ходи́ти въ доⷨ пи́ра , поне́же сїе конецъ всѧ́комꙋ чл҃кꙋ , и҆ живыи да́сть бл҃го въ срⷣце е҆го . бл҃га ꙗ҆́рость па́че смѣ́ха , ꙗ҆́ко въ ѕлобѣ лица̀ ѹ҆блажи́тсѧ срⷣце . срⷣце мꙋ́дрыхъ в домꙋ̀ пла́ча , и҆ срⷣце беꙁꙋмныхъ въ домꙋ̀ веселїѧ . бл҃го е҆же слы́шати ꙁапрещенїе премꙋдра , па́че мꙋжа слы́шащаго пѣснь беꙁꙋмныхъ . Ꙗ҆́коже б҄о гла́съ тернїѧ поⷣ котлоⷨ , та́ко смѣхъ беꙁꙋмнаⷢ‍҇ , и҆ с҄е же сꙋета · Ꙗ҆́коже клевета льститъ мꙋ́драго , и҆ раⷥслаблѧ́етъ срⷣце бл҃гороⷣствїѧ е҆го . бл҃га послⷣѣнѧѧ словесъ па́ч нача́ла е҆го · Бл҃гъ тръпели́в̾ , па́че высокиⷯ дх҃оⷨ . н тщисѧ въ дꙋсѣ свое̑мъ ꙗ҆ри́тисѧ , ꙗ҆́ко ꙗ҆́рость нѣдрехъ беꙁꙋмныхъ почива́етъ · да не речеши чт҄ быⷵ ꙗ҆́ко дн҃їе древнїи бѣша бла́ѕи па́че сихъ , ꙗ҆́к не въ мꙋдрости вопросиⷧ‍҇ е҆си ѻ҆ сеⷨ · Бл҃га мꙋдрост съ раꙁдѣленїемъ по жре́бїю , і҆ и҆ꙁъѻ҆билїе ви́дѧ щимъ слн҃це . ꙗ҆́ко въ стѣнѣ еѧ̀ мꙋдрость , ꙗ҆́к стѣнь сребра̀ . и҆ꙁъѻ҆билїе ра́ꙁꙋмꙋ премꙋдрость премꙋдрость ѻ҆живлѧ́етъ и҆же ѹ҆ неѧ̀ · Ви́ждь съ творенїѧ бж҃їѧ , ꙗ҆́ко кт҄о мо́жетъ ѹ҆краси́ти е҆ж а҆ще б҃ъ раꙁъвратиⷮ  . въ дн҃ь бл҃гостынѧ е҆го живи въ бла́ѕѣ , и҆ ви́жⷣь въ дн҃ь ꙁло́бы . вижⷣь съ си́мъ съ гласи сихъ е҆же сътвори б҃ъ ѻ҆ гл҃ѣх̾ да не ѻ҆брѧ́щетъ чл҃къ ꙁа не́ю ничто́же . всѧчес каѧ ви́дѣхъ во́ дн҃и сꙋе́тьствїѧ мое̑го , е҆сть пра́ веⷣныи погиба́ѧи въ свое́и правдѣ , и҆ е҆сть нечьс тивыи пребыва́ѧи въ свое́и ѕло́бѣ · Не бꙋди прав ди́въ вельми , ни мꙋдрисѧ и҆ꙁъѻ҆билне , е҆да̀ когда иⷥѹ҆мѣе́шисѧ . и҆ не бесчествꙋи мно́го , и҆ не бꙋ́ди жестоⷦ‍҇ , да не ѹ҆́мреши не въ времѧ свое . бл҃го т҄и е҆сть съдръжа́тисѧ ѻ҆ сеⷨ , и҆ ѿ сего ѹ҆бо не ѻ҆сквер ни рꙋкѝ свое́а , ꙗ҆́ко боа́щимсѧ б҃а и҆ꙁыидꙋтъ вс҄ѧ · Премꙋдрость помо́жетъ мꙋ́дромꙋ , паче десѧ ти ѻ҆блада́ющиⷯ во́ градѣ . ꙗ҆́ко нѣсть чл҃къ пра́веденъ на ꙁемлѝ , и҆же сътвориⷮ бл҃гое и҆ не съ грѣшиⷮ · И҆ всѧ̀ ѹ҆бо словеса и҆́хже въꙁгл҃ютъ нече тивїи и҆ не вложи срⷣца свое̑го , да не ѹ҆слы́ши ши раба̀ свое̑го кленꙋща тебе . ꙗ҆́ко многа́жды слꙋ кꙋ́ют̾ тобо́ю ѻ҆бхожⷣенїемъ ѻ҆ꙁлобиⷮ мно́гиⷨ срⷣце твое , ꙗ҆́ко да и҆ т҄ы клѧлъ е҆си дрꙋгїѧ мно́ гїѧ . вс҄ѧ сїѧ и҆скꙋсихъ въ мꙋдрости , и҆ рѣхъ ѹ҆мꙋдрꙋсѧ и҆ сїѧ ѹ҆дали́сѧ ѿ мене . далече пач нежели бѣа́ше , и҆ беꙁдны глꙋбинꙋ кт҄о ѻ҆брѧ́ щетъ ю҆̀ . и҆ ѻ҆крꙋжихъ а҆ꙁ̾ и҆ срⷣце мое е҆же раꙁꙋ мѣти , е҆же съсѣтити и҆ е҆же въꙁыска́ти мꙋ дрости и҆ ра́ꙁꙋма . и҆ е҆же раꙁꙋмѣти нечьстиваго беꙁꙋмїе и҆ ѻ҆жесточенїе и҆ лесть . и҆ ѻ҆брѣта́ю а҆ꙁъ женꙋ гор̾ча́ишꙋ паче смр҃ти , ꙗ҆коже е҆сть ло витва , и҆ сѣти срⷣца еѧ̀ и҆ съѹ́ꙁъ в̾ рꙋкꙋ еѧ̀ бл҃гїи преⷣ лицемъ бж҃їиⷨ и҆ꙁвинеⷮсѧ ѿ неѧ , и҆ съ грѣша́ѧи ѻ҆бъѧⷮ бꙋдетъ ѿ неѧ · Се сїѧ ѻ҆брѣ тохъ рече соборникъ , е҆ді́нꙋ е҆ді́нои и҆же ѻ҆брѣсти по́мыслъ , е҆гоже въꙁыска дш҃а моа , и҆ не ѻ҆брѣтохъ . и҆ чл҃ка е҆ді́наго ѿ тысꙋщи ѻ҆брѣтохъ , и҆ жены въ всѣхъ сихъ не ѻ҆брѣтоⷯ . ѻ҆баче с҄е сїе ѻ҆брѣтохъ , е҆же сътвори б҃ъ чл҃комъ правымъ . и҆ сїи въꙁыскаша помы́словъ мно́гихъ . кт҄о вѣдѣ мꙋдрость , и҆ кт҄о вѣсть раꙁрѣшенїе глаго́ла ·
Глⷡ‍҇а , и҃ · Мꙋ́дрость чл҃кꙋ просвѣща́ет̾ лице е҆го , и҆ беꙁъстꙋдныи въꙁненави́дѣнъ бꙋ́детъ лицемъ свои̑мъ · Ѹ҆ста̀ цр҃ѧ съхрани , и҆ ѻ҆ словесехъ клѧтвы бж҃їѧ не тщисѧ , ѿ лица бо е҆го по́идеши , не ста́ни въ словесѣ лꙋкавнѣ . ꙗ҆́ко вс҄ѧ е҆же а́ще въсхо́щеⷮ сътворитъ , ꙗ҆коже цр҃ь съвладѣ , и҆ кт҄о речетъ е҆мꙋ чт҄о тво́риши . хранѧи ꙁа́повѣдь , не ѹ҆вѣсть гл҃а лꙋкавна · И҆ времѧ сꙋда вѣсть срⷣце мꙋдраго . ꙗко всѧкои ве́щи е҆сть вре́мѧ сꙋ́да , ꙗ҆ко ра́ꙁꙋмъ чл҃ка мно́гъ е҆сть на неⷨ . ꙗ҆́ко нѣсть вѣдѧ́щаго чт҄о бꙋ́дꙋщее , и҆ ꙗ҆́коже бꙋдетъ и҆ кт҄о въꙁвѣстиⷮ е҆̀ . нѣсть чл҃ка владꙋщаго въ дꙋсѣ воꙁбрани́ти съ дх҃оⷨ , и҆ нѣсть владꙋщаго въ дн҃ь смр҃ти . и҆ нѣсть посла въ дн҃ь бра́ни , и҆ не сп҃сеⷮ беꙁъчестїе сꙋщаго в не́и . и҆ вс҄е сїе ви́дѣх̾ , и҆ въдаⷯ срⷣце мое въ всѐ сътворенїе еже сътворено е҆сть поⷣ слн҃цеⷨ . вс҄ѧ е҆лика ѻ҆блада́лъ е҆сть чл҃къ въ чл҃цѣ е҆же ѻ҆ꙁлоби́ти е҆го · И҆ тогда̀ ви́дѣх̾ нечьсти́выѧ въ гробы несомы , и҆ ѿ ст҃ого и҆доша и҆ похва́лиша въ градѣ , ꙗ҆́ко сїе сътвори́ша . и҆ се же сꙋета , ꙗ҆́ко нѣсть и҆ꙁбавленїѧ быва́ющаго ѿ творѧ́щихъ лꙋкавое въскорѣ , сего ради ѹ҆вѣрисѧ срⷣце сн҃овъ чл҃ческихъ в нихъ е҆же сътворити лꙋка́вое . и҆же съгрѣши сътворилъ е҆сть лꙋкавое , ѿтолѣ и҆ ѿ долготы иⷯ . и҆б҄о и҆ ви́дѣхъ а҆ꙁъ ꙗ҆́ко бꙋдетъ бл҃го боа́щиⷨсѧ б҃а , да боѧⷮсѧ ѿ лица е҆го . и҆ не бꙋдеⷮ бл҃го нечьстивомꙋ , и҆ не предолжатъ дн҃їи въ сѣни , и҆же нѣсть боѧ́исѧ ѿ лица бж҃їѧ · Є҆сть сꙋе́та ꙗ҆́же сътворена е҆сть на ꙁемлѝ . ꙗ҆́ко сꙋть правеⷣнїи и҆ ꙗ҆ко достиѕа́етъ на ниⷯ ꙗ҆ко сътворенїе нечестивыхъ · и҆ сꙋть нечестивїи ꙗ҆́ко достиѕа́етъ на нихъ ꙗ҆́ко сътворенїе правеⷣных̾ , рѣхъ ꙗ҆́ко и҆ с҄е сꙋета . и҆ похвалиⷯ аꙁъ съ веселїемъ , ꙗ҆́ко нѣсть бл҃го чл҃кꙋ поⷣ слн҃цемъ н҄о токмо е҆же ꙗ҆́сти и҆ пити и е҆же веселитисѧ . и҆ т҄о прибытокъ е҆го трꙋдови , дн҃їе живота̀ е҆го иⷯже далъ е҆сть е҆мꙋ б҃ъ поⷣ слн҃цеⷨ . в них же дахъ срⷣце мое раꙁꙋмѣти мꙋдрость , и҆ е҆же вѣдѣти попеченїе сътвореное на́ ꙁемли · И҆ во дн҃и и҆ в но́щи сна во ѻ́чїю свое́ю нѣсть видѧ́и · и вѣдѣхъ вс҄ѧ сътворенїѧ бж҃їѧ ꙗ҆ко не мо́жетъ чл҃къ и҆ꙁъѻ҆брѣсти , съ сотворенїемъ сътворе́номъ подъ слн҃цемъ · Є҆лико а҆ще трꙋ́дитсѧ чл҃къ ѻ҆брѣсти , и҆ не ѻ҆брѧ́щетъ . е҆ли́коже а҆ще речеⷮ мⷣꙋрыи раꙁꙋмѣти , и҆ не воꙁмо́жетъ ѻ҆брѣсти . ꙗ҆́ко вс҄е сїе вдахъ въ срⷣце мое , и҆ срⷣце мое вс҄е сїе вѣдѣ ·
Глⷡ‍҇а , ѳ҃ · Ꙗко правеⷣнїи и҆ мꙋдрїи , и҆ дѣла́нїѧ и҆хъ въ рꙋкꙋ бж҃їю . и҆ любовъ же и҆ нена́висть нѣсть чл҃къ видѧ́и вс҄ѧ , преⷣ лицемъ и҆хъ сꙋе́та . въ всѣхъ слꙋча́и правеⷣномꙋ и҆ нечьстивомꙋ , бл҃гомꙋ и҆ ꙁломꙋ , и҆ чи́стомꙋ и҆ нечи́стомꙋ , и҆ жрꙋщемꙋ , и҆ не жрꙋщемꙋ . ꙗ҆́коже бл҃гыи и҆ ꙗ҆́ко съгрѣша́ѧи , и҆ ꙗ҆коже кленыисѧ и҆ ꙗ҆коⷤ‍ⷷ боѧ́исѧ клѧ́твы · Се лꙋкаво въ всеⷨ твореномъ поⷣ слн҃цемъ , ꙗ҆́ко слꙋча́и всѣхъ . и҆ срⷣце сн҃въ чл҃ческихъ и҆споⷧ‍҇нисѧ лꙋкав̾ствїа , и҆ гордость и҆ лесть въ срⷣцехъ и҆хъ и҆ въ животѣ иⷯ , и҆ по нихъ къ мр҃твымъ · Ꙗ҆́ко кт҄о и҆же причаща́етсѧ къ всѣмъ живымъ , е҆сть надежда . ꙗ҆́ко песъ живъ сїи бл҃гъ паче льва мр҃тва . Ꙗ҆́ко живїи раꙁꙋмѣюⷮ ꙗ҆́ко ѹ́мрꙋтъ , мр҃твїи же не сꙋть вѣдꙋщеи ничто́же , и҆ ктомꙋ нѣсть и҆мъ м̾ꙁды , ꙗ҆́ко ꙁабвена е҆сть памѧть и҆хъ . и҆ любовь иⷯ и҆ не́нависть и҆хъ и҆ рвенїе иⷯ ѹ҆жѐ поги́бе , и҆ части нѣсть и҆мъ въ вѣки , въ всеⷨ творенїи поⷣ слн҃цеⷨ · Прїиди и҆ ꙗ҆́жъ въ веселїи хлѣбъ свои , и҆ пїи во бла́ѕѣ срⷣцы вино̀ свое , ꙗ҆ко ѹ҆же бл҃говоли б҃ъ творенїѧ твоа . во всѧко времѧ да сꙋть риꙁы твоѧ бѣлы , и҆ е҆ле́и на главѣ твое́и да не ли́шитсѧ · Ви́жⷣь живоⷮ съ жено́ю ю҆же воꙁлюбилъ е҆си , въ всѧ̀ дн҃и живота̀ ю҆́ности твое́а . да́ннаа т҄и поⷣ слн҃цеⷨ , вс҄ѧ дн҃и сꙋе́тьствїѧ твое̑го . ꙗ҆́ко с҄е часть твоѧ̀ въ животѣ твоеⷨ , и҆ въ трꙋдѣ твоеⷨ и҆́мже т҄ы трꙋди́сѧ поⷣ слн҃цеⷨ · Вс҄ѧ е҆ли́ка ѻ҆брѧ́щеⷮ рꙋка̀ твоа сътворити ꙗ҆́ко си́ла твоѧ сътвори . ꙗ҆́ко нѣсть сътворенїе и҆ помышленїе и҆ ра́ꙁꙋмъ и҆ мꙋдрость во а́дѣ , а҆́може т҄ы и҆деши тамо · И҆ ѻ҆братиⷯсѧ и҆ ви́дѣхъ поⷣ слн҃цемъ , ꙗ҆́ко си́мъ легкимъ теченїе и҆ симъ си́лнымъ бра́нь , и҆ ѹ҆бо семꙋ мꙋдромꙋ̀ хлѣбъ , и҆ симъ б҄о раꙁꙋмнымъ бога́тьство , и҆ симъ б҄о вѣ́дꙋщимъ блгⷣть , ꙗ҆́ко времѧ и҆ слꙋча́и слꙋчитсѧ всѣмъ симъ . ꙗ҆́ко ѹ҆бо не раꙁꙋмѣ чл҃къ времени своеⷢ‍҇ , ꙗ҆́ко ры́бы ѹ҆ловлѧ́емы въ мрежи ѕл҄ѣ и҆ ꙗ҆́ко птица ѹ҆ловлѧ́емы в сѣти , и҆ ꙗ҆ко сїи ѹ҆ловлѧ́емы сн҃ы чл҃ческїѧ сꙋть въ времѧ лꙋкаво , внегда̀ нападетъ на́ нѧ внеꙁа́пꙋ · И҆ сїю же мꙋдрость ви́дѣхъ поⷣ слн҃цемъ , и҆ вели́къ е҆сть ко мнѣ граⷣ ма́лъ и҆ мꙋжїи в немъ мало , прїидетъ на нѧ цр҃ь вели́къ и҆ ѻ́крⷵтъ ѻ҆блѧ́же  , и҆ съдѣла́етъ ѻ҆ нем̾ ѻ҆гра́ды ве́лїѧ . и҆ ѻ҆брѣте же в немъ мꙋжа ни́ща и҆ мꙋдра , и҆ се́и сп҃сетъ граⷣ мꙋдростїю свое́ю , и҆ чл҃къ не помѧнове́нъ е҆сть съ мꙋжеⷨ ни́щимъ ѻ҆ немъ · И҆ рѣхъ а҆ꙁъ бл҃га мꙋдрость паче си́лы . и҆ мꙋдрость ни́щаго ѹ҆ничижена , и҆ словеса̀ е҆го не сꙋть послꙋша́ема · Словеса мꙋдрыⷯ въ покоѝ слы́шаⷮсѧ , паче клича ѻ҆блада́ющиⷯ въ беꙁꙋмїи · Бл҃га мꙋдрость паче сосꙋдъ ратиыⷯ , и҆ съгрѣша́ѧи е҆ді́нъ погꙋбиⷮ блгⷵтыню мно́гꙋ ·
Глⷡ‍҇а , і҃ · Мꙋ́хи ѹ҆мръшїи съгноѧ́ют̾ е҆ле́ѧ сладость . честнѣи ма́ло мꙋдрости , па́че сла́вы беꙁꙋмїѧ вели́ка . срⷣце мꙋ́драго ѻ҆деснꙋ́ю е҆го , а҆ срⷣце беꙁꙋмнаго ѻ҆шꙋ́юю е҆го · И́ въ пꙋтьⷤ‍ⷷ беꙁꙋмныи ꙗ҆́ко и҆́детъ , срⷣце е҆го лиша́етсѧ и҆ ꙗ҆́же помышлѧ́етъ , вс҄ѧ беꙁꙋмна сꙋть · А҆ще дх҃ъ владѣю̑щаго въꙁыидетъ на́ тѧ , мѣста свое̑го не ѻ҆ста́ви , ꙗ҆́ко и҆сцѣленїе ѹ҆ста́витъ грѣхи велики · Є҆сть лꙋкав̾ство е҆же ви́дѣхъ поⷣ слн҃цемъ , е҆же невольно и҆ꙁыиде ѿ лица владѣю̑щаго · данъ беꙁꙋмныи на высотаⷯ великихъ , и҆ богатїи въ смиренныⷯ сѧдꙋтъ · Ви́дѣхъ рабы̀ на конеⷯ , и҆ кнѧѕи идꙋщи ꙗ҆́ко рабы на ꙁемлѝ . копа́ѧ ꙗ҆́мꙋ впадетъ в ню̀ , и҆ ѻ҆треблѧ́ющаго ѻ҆градꙋ ѹ҆грыꙁнетъ и҆̀ ꙁмїѧ . і҆ и҆ꙁима́ѧи камы поболи́тъ ѿ ниⷯ , секїи дрова̀ бѣдꙋ прїемлеⷮ в нихъ . а҆ще спадетъ сѣчи́во , и҆ саⷨ лицем̾ смѧтесѧ , и҆ си́ла ѿнеможеⷮ , и҆ꙁъѻ҆би́лїе же мꙋж́ꙋ мꙋ́дрость · А҆́ще сѣкнетъ ꙁмїѧ не въ шептѣ , и нѣсть ѻ҆билїѧ ѻ҆бава́ющемꙋ . словеса ѹ҆стъ мꙋдрыⷯ блгⷣть , ѹ҆стныⷤ‍ⷷ беꙁꙋмнаго потоплѧюⷮ е҆го · Начало словесъ е҆го беꙁꙋмїе , и҆ послⷣѣнѧѧ ѹ҆стъ е҆го гордость лꙋка́ва . беꙁꙋмныи ѹ҆мно́жит̾ словеса̀ · Не раꙁꙋмѣ чл҃къ чт҄о бывшее , и҆ что бꙋдꙋщее чт҄о ꙁади е҆го и҆ кт҄о въꙁвѣстиⷮ е҆мꙋ . ѹ҆спѣхъ беꙁꙋмныⷯ ѹ҆трꙋдитъ иⷯ , и҆же не раꙁꙋмѣ и҆ти въ́ граⷣ · Го́ре тебѣ гра́де в неⷨже цр҃ь тво́и ю҆́нъ , и҆ кнѧ́ѕи твоѝ рано ꙗ҆дѧⷮ . бл҃жена т҄ы ꙁе́мле и҆же цр҃ь тво́и сн҃ъ свобоⷣныѧ , и҆ кнѧ́ѕи твоѝ въ времѧ ꙗ҆дѧтъ въ силе и҆ не постыдѧⷮсѧ · Въ лѣности смириⷮсѧ стропъ , и҆ въ праꙁнествѣ рꙋкꙋ прока́плетъ храмина . въ смⷯѣ тво́рѧтъ хлѣбъ и҆ вино и҆ е҆ле́и , е҆́же веселити живыѧ . и҆ сребра̀ послꙋшаюⷮ всѧческаѧ . въ со́вѣсти ѹ҆бо свое́и не клѣни цр҃ѧ , и҆ въ клѣти ложницы свое́и не клѣни бога́таго , ꙗ҆́ко птица нбⷵнаа донесеⷮ глаⷵ тво́и , і҆ и҆мѣ́ѧи кры́лѣ воꙁвѣстиⷮ слово твое ·
Глⷡ‍҇а , а҃і · Послѝ хлѣбъ твои на лицѐ водѣ , ꙗ҆́ко въ множествѣ днїи ѻ҆брѧ́щеши е҆го . дажⷣь ча́сть седмимъ и҆ ѻ҆смиⷨ , ꙗ҆́ко не вѣси чт҄о бꙋдетъ лꙋка́во на ꙁемлѝ · А҆ще и҆сполнѧⷮсѧ ѻ҆́блацы дожда на́ ꙁемлю и҆ꙁливаюⷮ · И҆ а́ще падетъ древо на ю́гъ и҆л҄и аще на сѣверъ , и҆дѣже падеⷮ та́мо бꙋдетъ · Блюды́и вѣтра не сѣ́ет̾ , и҆ сматрѧ́и въ ѻ҆́блакъ не пожнетъ . в ни́хже нѣсть вѣдыи чт҄о пꙋть бꙋдетъ дх҃а , ꙗ҆́ко ко́сти ражда́ю̑щаѧ въ чревѣ , та́ко не раꙁꙋмѣ́ет̾ дѣлъ бж҃їихъ е҆лика же сътвори́тъ всѧческаѧ . во ꙁаѹ́трїи сѣѧ́и сѣмѧ свое , и҆ въ дн҃ь да не ѻ҆ставлѧ́ет̾ рꙋка твоѧ · Ꙗ҆ко не вѣси кое ѹ҆лꙋчиⷮсѧ с҄е л҄и и҆ли ѻ́но , и҆ а́ще л҄и ѻ҆бое в̾кꙋпѣ · Бл҃го и҆ сла́дко свѣтъ , и҆ бл҃го ѻ҆чи́ма ꙁрѣти съ сл҃нцемъ . ꙗ҆ко а҆ще лѣта мно́га живе́тъ чл҃къ , и҆ ѻ҆ всѣхъ сиⷯ въꙁвесели́тсѧ . помѧнꙋтсѧ дн҃и т̾мы̀ ꙗ҆́ко мноꙁи бꙋдꙋтъ . вс҄е грѧдꙋщее сꙋ́ета · Весели́сѧ ю҆ното въ ю́ности свое́и , и҆ да ѹ҆бл҃жиⷮ тѧ срⷣце твое въ дн҃ь ю́ности твоеѧ · И҆ ходи в̾ пꙋтеⷯ срⷣца твое̑го непоро́чеⷩ‍҇ , и не въ видѣнїю ѻ҆́чїю свое́ю · И҆ раꙁꙋмѣи ꙗ҆ко ѿ всѣхъ си́хъ приведеⷮ тѧ б҃ъ на сꙋдъ ·
Глⷡ‍҇а , в҃і · Иѻ҆ста́ви ꙗ҆́рость ѿ срⷣца твоеⷢ‍҇ и҆ преведѝ лꙋкавство ѿ плоти твоеѧ · Ꙗ҆́ко ю́ность и҆ беꙁꙋмїе сꙋета . и҆ помѧнѝ сътворшаго т҄ѧ въ дн҃ь ю́ности твоеѧ , дондеже не прїидꙋтъ днїе ѕлобы твоеѧ . и҆ приспѣ́ютъ лѣта в нихже речеши нѣсть м҄и в нихъ хотѣнїѧ , до́ндеже не померъкнетъ слн҃це и҆ свⷮѣ и҆ лꙋна̀ и҆ ꙁвѣꙁды , и҆ ѻ҆братѧⷮсѧ ѻ҆блаци поꙁа́ди дожда . въ дн҃ь вънь же подви́жꙋтсѧ стра́жїе до́мꙋ , и҆ раꙁвратѧⷮсѧ мꙋжїе си́лы . и҆ ѹ҆праꙁнѧтсѧ ме́лющїи ꙗ҆́ко и҆ꙁнемогоша , и҆ помрачаⷮсѧ глѧда́ющаѧ въ сква́жнѧхъ , и҆ ꙁарворѧⷮ две́ри на тръжищи , в немощи гласа ме́лющїѧ · И҆ въста́неⷮ на глаⷵ пти́ца , и смирѧ́тсѧ всѧ дщерѧ пѣсныѧ . и҆б҄о на высотꙋ̀ ѹ́ꙁрѧтъ , и҆ ѹ́жасъ на пꙋтѝ . и҆ процвѣтетъ клѧпышъ и҆ ѻ҆тол̾стѣ́етъ ѻ҆кри́да , и҆ раꙁ̾дрꙋшитсѧ всѧкъ кипари́съ . ꙗ҆ко и҆деⷮ чл҃къ в домъ вѣка е҆го , и҆ ѻ҆быидо́ша на тръжищи пла́чющїи . дондеже не преврати́тсѧ ю҆же сребра̀ и҆ не сокрꙋшиⷮсѧ и҆скꙋса ꙁлаⷮнаѧ . и҆ сокрꙋшаⷮсѧ водоно́сы ѹ҆ и҆сто́чника е҆го , и҆ сло́миⷮсѧ ко́ло въ колїѝ . и҆ въꙁ̾вратитсѧ прь́сть на́ ꙁемлю ꙗ҆́коже б҄ѣ , и҆ дх҃ъ въꙁ̾вратитсѧ къ б҃ꙋ и҆же е҆сть далъ е҆мꙋ · Сꙋ́ета сꙋ́етъствїи рече собо́рникъ , всѧческа́ѧ сꙋ́ета , и҆ ли́ш̾шее . ꙗ҆́ко бы́сть собо́рникъ мⷣꙋръ , и҆ ꙗ҆́ко скаꙁа̀ съ чл҃комъ ра́ꙁⷨꙋ . и҆ ѹ́хо и҆слѣдиⷮ красоты̀ при́точныѧ , многа въꙁыска̀ собо́рникъ е҆же ѻ҆брѣсти словеса̀ хотѣнїѧ , и҆ напи́сана пра́востїю словеса̀ и҆́стинны · Словеса̀ мꙋдрыхъ ꙗ҆́ко ѻ҆стны воло́выѧ , и҆ ꙗ҆́ко гвоꙁдїе раждеже́ни , и҆же ѿ сложе́нїѧ да́ни бы́ша ѿ па́стырѧ е҆ди́наго и҆ꙁъѻ҆би́лїе вели́ко ѿ нихъ · Сн҃е мои храни кни́ги мно́ги сътворити нѣсть б҄о конца̀ , и҆ ѹ҆ченїи мно́го трꙋда плоти · конецъ же словꙋ все послꙋшаи . б҃а боисѧ и҆ ꙁа́повѣди е҆го хранѝ , ꙗ҆́ко того всѧкъ чл҃къ · Ꙗ҆́ко все сътворе́нїе приведетъ б҃ъ на сꙋдъ , въ всѧкомъ преꙁренїю а҆ще л҄и бл҃го а҆ще л҄и лꙋка́во ·
Коне́цъ кни́ꙁе е҆клесїастове . и҆́мать в себѣ , Глⷡ‍҇а , в҃і · 
