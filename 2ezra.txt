ВТОРЫ́И КНИ́ГИ Є҆ꙀДРЫ
Глⷡ‍҇а , а҃ · Н сътвори́лъ і҆ѻ҆сїѧ па́схꙋ въ і҆ерⷵли́мѣ г҃ꙋ б҃ꙋ свое̑мꙋ . и҆ пожрѣт̾ па́схꙋ , д҃і дн҃ѧ лꙋнѣ , прь́ваго мⷵца . поставлѧ́ющи сщ҃ен̾ники по слꙋже́нїю дн҃е кое̑гождо , и҆ в ри́ꙁы ѻ҆дѣѧ́нны въ цр҃кви гн҃и · И҆ рече левѷтоⷨ сщ҃ен̾нымъ рабо́мъ і҆и̑л҃евымъ , да ѻ҆ст҃ѧтъ себѐ гв҃и на воставле́нїе ст҃аго кїѻ́та гн҃ѧ , въ до́мъ и҆же соꙁда́лъ соло́монъ сн҃ъ дв҃да цр҃ѧ , не бꙋдетъ б҄о вамъ вꙁѧ́ти на ра́мена е҆го · И҆ нн҃ѣ послꙋжи́те г҃ꙋ ва́шемꙋ и҆ слꙋжите ꙗ҆ꙁы́кꙋ е҆го і҆и̑л҃ю , и҆ ѹ҆гото́ваитесѧ по се́лѣхъ и҆ колѣнехъ ва́ших̾ , по писа́нїю дв҃да цр҃ѧ і҆и̑л҃ва и҆ по вели́чествꙋ соло́мона сн҃а е҆го , и҆ ста́н̾те вс҄и въ цр҃кви . по ѹ҆ча́стїю кнѧѕїи ѿч҃ества ва́шего левѷтовъ и҆же стоѧ́тъ преⷣ бра́тїею ва́шею сн҃овъ і҆и̑л҃евъ . по чинꙋ̀ пожрѣте па́схꙋ , и҆ жрътвꙋ ѹ҆гото́ваите бра́тїѧмъ ва́шимъ , и҆ сътвори́те па́схꙋ по ꙁа́повѣди гн҃и и҆же да́но е҆сть моѷсїю · И҆ да́лъ и҆ѻ҆сїѧ на па́схꙋ въ наро́дъ и҆же ѻ҆брѣте́нъ е҆сть т҄ꙋ , а҆́гнъцовъ , и҆ ѻ́вновъ ҂л҃ . те́лцовъ ҂г҃ . сїѧ ѿ црⷵтва дана сꙋть , по ѻ҆бѣща́нїю людеⷨ и҆ сщ҃енникоⷨ и҆ левѷтоⷨ , и҆ дадѐ хелкїѧ , и҆ ꙁаха́рїѧ , и҆ сїи́лъ приставницы жрътвы , жръцемъ на па́схꙋ · ѻ҆ве́цъ число́мъ , в҃ , и҆ те́лцовъ , х҃ , и҆ е҆хонїѧ , и҆ саме́їѧ наѳанаи́лъ , бра́тїѧ и҆ а҆савїѧ , и҆ ѻ҆хїель , и҆ѻ҆ра́мъ , ты́сѧщеи нача́лницы да́ша левѷтомъ на па́схꙋ , ѻ҆ве́цъ , ҂е҃ , те́лцов , е҃ соⷮ · И҆ сїѧ е҆гда сътворѧ́хꙋ мꙋжествено . ста́ша сщ҃енницы и҆ левѷти , и҆мѣю̑щи ѻ҆прѣсноки по колѣнахъ , и҆ по ча́сти кн҃ѕьствꙋ ѿц҃ь . преⷣ людмѝ приноша́хꙋ г҃ꙋ . по тѣхъ и҆же въ кни́ѕѣ моѷсїѻвѣ пи́сана сꙋть , тако и҆ ѹ́трени и҆спеќоша па́схꙋ ѻ҆гнемъ ꙗ҆́коже подоба́ше , и҆ приноше́нїе свари́ша въ коно́бѣхъ мѣдѧныⷯ . и҆ в горнъцѣх̾ , съ бл҃говоле́нїемъ , и҆ принесо́ша всѣмъ и҆же бѧ́хꙋ ѿ наро́да · И҆ по си́хъ ѹ҆готоваша себѣ и҆ бра́тїамъ свои̑мъ сн҃овоⷨ а҆аро́ниⷨ , і҆ере́и б҄о въꙁноша́ющи бѧ́хꙋ тꙋ́чнаѧ до полꙋ́нощи . а҆ левѵти наготовашⷶ себѣ , и҆ жерцемъ бра́тїѝ свое́и сн҃оⷨ а҆аро́ниⷨ . пѣвцы́ же цр҃ковнїи бѧ́хꙋ по чинꙋ̀ и҆хъ по ꙁа́повѣди двд҃вѣ . и҆ а҆са́ѳъ , и҆ ꙁаха́рїѧ , и҆ е҆д̾динꙋмъ и҆же бѧ́хꙋ ѿ цр҃ѧ . и҆ вра́тари по е҆ді́ныхъ две́рехъ , та́ко да не престꙋпа́етъ е҆ді́нъ ко́ждо свое́и слꙋжбы . бра́тїѧ б҄о и҆хъ ѹ҆гото́ваше и҆ тⷨѣ · И҆ сконча́на бы́сть и҆же пристоѧхꙋ на ѻ҆сщ҃енїе гн҃е . в то́и дн҃ь сътвори́ша па́схꙋ . и҆ приноси́ти приноше́нїе на жръто́вникъ по ꙁа́повѣди цр҃ѧ и҆ѻ҆сїѧ · И҆ сътвори́ша сн҃ове і҆и̑л҃ви и҆же ѻ҆брѣте́ни сꙋть въ вре́мѧ т҄о па́схꙋ . и҆ дн҃ь пра́ꙁдникъ ѻ҆прѣсночныхъ по дн҃їи се́дмь . и҆ нѣсть праꙁно́вано па́схꙋ та́ко въ і҆и̑л҃и . ѿ вре́мени само́ила прⷪ‍҇рка , и҆ всѣхъ цр҃еи і҆и̑л҃евъ , не праꙁнова́ша таковы́е па́схи . каковꙋ̀ сътвори́лъ и҆ѻ҆сїѧ и҆ сщ҃енницы , и҆ левѵти і҆ и҆ѹ҆де́ѧ и҆ весь і҆и̑л҃ь , и҆же ѻ҆брѣте́ни сꙋть въ постоѧ҆́нїихъ і҆ерⷵлимъскихъ · Въ и҃і , лѣто црⷵтвꙋ́ющꙋ и҆ѻ҆сїи праꙁⷣнована бы́сть пасха сїѧ , и҆ ѹ҆пра́влена сꙋть дѣла и҆ѻ҆сїева преⷣ гм҃ъ е҆го въ срⷣцы по́лномъ бл҃гоче́стїѧ · И҆ и҆же ѻ҆ нем̾ вс҄ѧ пи́сана сꙋть въ прь́выхъ вре́менехъ ѻ҆ и҆хъ и҆же съгрѣшѝ и҆ беꙁъчествова̀ проти́вꙋ г҃а на всѧ́къ ꙗ҆ꙁыⷦ‍҇ и҆ црⷵтво , і҆ и́же ѻ҆скорбѣша е҆го въ раꙁꙋмѣ · И҆ словеса̀ гн҃ѧ въста́ша на і҆и̑л҃ѧ , и҆ по всемꙋ̀ дѣѧ́нїю семꙋ̀ и҆ѻ҆сїинꙋ · Въꙁы́иде фараѻ́нъ цр҃ь е҆гѷпет̾скїи , грѧдꙋщи въ карка́мꙋ ѻ҆полча́ѧсѧ на е҆фра́тъ , і҆ и҆ꙁы́иде на сꙋпроти́вїе томꙋ̀ и҆ѻ҆сїѧ . и҆ посла̀ цр҃ь е҆гѵпет̾скїи к немꙋ , гл҃ющи · Чт҄о мнѣ и҆ тебѣ е҆сть цр҃ю і҆ѹ́динъ нѣсмь посла́нъ ѿ г҃а да ѻ҆плъчꙋсѧ проти́вꙋ тебе , н҄о на е҆фра́тъ бра́нь моѧ е҆сть · И҆ нн҃ѣ г҃ь со мно́ю е҆сть и҆ г҃ь поспѣша́ѧи м҄и е҆сть . ѿстꙋпѝ ѿ менѐ , не съпротивлѧ́исѧ гв҃и , и҆ нѣсть ѻ҆браще́нъ и҆ѻ҆сїѧ на колесни́цꙋ е҆го , н҄о ѻ҆плъча́ти е҆го насилова́шесѧ . не вне́млющи же сло́вꙋ і҆еремїа прⷪ‍҇рка ѿ ѹ́стъ гн҃ихъ · Но поста́ви проти́вꙋ е҆го бра́нь на́ поли магед̾до́ньстемъ , и҆ снидо́ша нача́лницы къ цр҃ю и҆ѻ҆сїю · И҆ рече цр҃ь ѻ҆́троком̾ свои̑мъ , и҆ꙁведи́те м҄ѧ ѿ ѻ҆плъче́нїѧ . и҆ꙁнемо́глъ б҄о е҆смь ѕѣло . и҆ въско́рѣ и҆ꙁне́мше е҆го ѻ҆́троки ѿ ѻ҆плъче́нїѧ . и҆ въꙁше́лъ на колесни́цꙋ вторꙋ́ю свою , и҆ прише́лъ въ і҆ерⷵлим̾ и҆ животъ премѣнѝ · И҆ погребе́нъ ѹ҆ ѿч҃а гро́ба , и҆ вс҄ѧ і҆ѹ҆де́ѧ тꙋжа́хꙋ и҆ рыда і҆е̑ремїѧ пррⷪ‍҇къ и҆ѻ҆сїѧ ра́ди . и҆ преⷣсѣда́лники съ жена́ми иⷯ пла́кахꙋ е҆го да́же до сего дн҃и · И҆ да́но е҆сть т҄о бы́ти сътворе́но всегда̀ на ве́сь роⷣ і҆и̑л҃евъ · Сїѧ же спи́сана сꙋть въ кни́ѕѣ сло́въ црⷵтвъ і҆ѹ́динъ . и҆ по е҆ді́номꙋ ко́ждо сътворе́нїѧ и҆ дѣѧ́нїа и҆ѻсїѧ и҆ е҆го словеса̀ , и҆ ра́ꙁꙋмъ е҆го въ ꙁако́нѣ гн҃и . и҆ всѧ́ка же сътворе́наѧ ѿ него і҆ и҆же и҆ до нн҃ѣ . пи́сана сⷮꙋ въ кни́ѕѣ црⷵтва і҆и̑л҃ѧ і҆ѹ́дина · И҆ прїе́мши ѿ ро́да е҆хо́нїѧ сн҃а і҆ѻ҆сїи̑на . и҆ поста́виша цр҃ѧ въ і҆ѻ҆сїѧ ѿц҃а е҆го мѣ́сто · Сꙋща , въ л҃г , лѣта . и҆ црⷵтвова̀ наⷣ і҆ѹ́дою , и҆ нⷣа і҆ерⷵлимоⷨ мцⷵы , г҃ · И҆ и҆ꙁѧ́тъ е҆го цр҃ь е҆гѷпет̾скїи да не црⷵтвꙋетъ въ̀ і҆ерⷵлимѣ . и҆ поста́ви наро́дꙋ і҆ѹ́динꙋ да даю́тъ да́нь , р҃ , тала́нтъ сребра̀ , і҆ е҆ді́нъ тала́нтъ ꙁла́та · И҆ поста́ви цр҃ь е҆гѷпет̾скїи и҆ѻа̑ки́ма бра́та е҆го цр҃ѧ і҆ѹ́дѣ і҆ерⷵлимꙋ , и҆ свѧꙁа̀ и҆ѻа̑кимъ велмо́жи и҆ ꙁараки́ма и҆ бра́та е҆го , и҆ приведе въ е҆гѷпетъ · Лѣтъ же бы́сть и҆ѻ҆а̑ки́ма , к҃е , е҆гда̀ црⷵтвова́ти нача̀ в ꙁемлѝ і҆ѹ́динѣ і҆ерⷵлимѣ и҆ сътворѝ лꙋка́вое преⷣ гм҃ъ . на не́гоже сни́де навходоносо́ръ цр҃ь вавѷло́ньскїи и҆ свѧꙁа́лъ е҆го мѣ́дѧными ю҆́ꙁами . и҆ приведе е҆го въ вавѷлонъ · И҆ сщ҃ен̾ные съсꙋ́ды гн҃ѧ вꙁѧ̀ навходоносо́ръ и҆ принеслъ , и҆ ѻ҆ст҃илъ е҆̀ въ хра́мѣ свое̑мъ въ вавѷло́нѣ · А҆ и҆же ѻ не́мъ гл҃емаѧ ѻ҆ нечистотѣ е҆го , и҆ ѻ҆ беⷥчи́н̾ствѣ пи́сано въ кни́ѕѣ вре́менъ цр҃ьства · И҆ црⷵтвова̀ и҆ѻ҆а̑ки́мъ сн҃ъ е҆го в него мѣ́сто · Є҆гда же поста́вленъ е҆сть б҄ѣ лѣтъ и҃і . црⷵтвова же мцⷵы г҃ . и҆ дн҃їи , і҃ , въ і҆ерⷵлимѣ . и҆ сътвори лꙋка́вое преⷣ гм҃ъ . И҆ по лѣтѣ посыла́ющи навходоносо́рꙋ , и҆ пресели е҆го въ вавѷло́нъ , въкꙋ́пѣ съ сщ҃енныⷨⷨ съсꙋдомъ гн҃имъ · И҆ поста́ви седекїа цр҃ѧ і҆ѹ҆де́и і҆ерⷵлимꙋ , е҆гда̀ бы́сть лѣто к҃а · Црⷵтвова же лѣтъ а҃і . и҆ сътворѝ лꙋка́вое преⷣ гм҃ъ , и҆ нѣсть посрамле́нъ ѿ словеⷵ и҆же рече́ни сꙋть ѿ і҆еремїѧ прⷪ‍҇рка ѿ ѹ́стъ гн҃ихъ . и҆ ꙁаклѧ́сѧ ѿ цр҃ѧ навходоносо́ра на и҆мѧ гн҃е , и҆ клѧ́твы ѿстꙋпѝ , и҆ ѻ҆жестѝ вы́ю свою и҆ срⷣце свое . и҆ престꙋпи́лъ е҆сть ꙁако́ннаѧ г҃а б҃а і҆и̑л҃ва и҆ кнѧ́ꙁи людїи гн҃ихъ , ве́лїе беꙁаконїе сътвори́ша . и҆ престꙋпи́ша паче всѣхъ нечисто́тъ ꙗ҆ꙁы́ческиⷯ . и҆ ѻ҆скверни́ша цр҃ковь гн҃ю и҆же ст҃а бы́сть въ і҆ерⷵлимѣ · И҆ посла̀ б҃ъ ѿц҃ъ и҆хъ а́гг҃ла свое̑го и҆ приꙁва̀ и҆хъ ꙗ҆́ко миловаше и҆хъ и҆ жили́ще свое , тїи же порꙋга́шасѧ иⷨ · И҆ вънь же дн҃ь гл҃алъ еⷵ г҃ь . бѧ́хꙋ и҆грающи пророки е҆го , и҆же до ꙗ҆́рости прогнѣ́ванъ е҆сть на ꙗ҆ꙁы́ки свои . ради беꙁъчи́н̾ства и҆хъ · И҆ повелѣ се́и и҆тѝ на ниⷯ цр҃емъ хал̾де́искимъ . тїи ѹ҆би́ша ю҆́ноша и҆хъ мече́м̾ , ѻ҆́крⷵтъ и҆ ст҃ѣи цр҃кви и҆хъ . и҆ не ѻ҆прости́ша ю҆́ношъ и ста́рца и҆ дв҃ы и҆ ю́ноша · Но всѣ преда́ни сꙋть въ рꙋкꙋ и҆хъ , и҆ вс҄ѧ сщ҃ен̾ныѧ сосꙋды гн҃ѧ мала́ѧ и҆ вели́каа сосꙋ́ды кїѻта  . и҆ црⷵкїа ковче́ги въꙁеⷨши принесо́ша во вавѷлоⷩ‍҇ . и҆ ꙁаж̾го́ша доⷨ гн҃ь , и҆ раꙁори́ша стѣны і҆ерⷵлі́ма . и҆ столпы̀ е҆го сож̾го́ша ѻ҆гнеⷨ · И҆ сконча́шаⷵ вс҄ѧ честнѣ́ишаѧ е҆го , ни въчто́же и҆ꙁведо́ша . и҆ про́чїи ѿ меча̀ ведо́ша въ вавѷлоⷩ‍҇ · И҆ бѣша рабѝ е҆го и҆ сн҃омъ е҆го даже до црⷵтва прь́скаго , въ наплъне́нїе слове́съ гн҃ихъ ѿ ѹ́стъ і҆е̑ремїѧ . доко́лѣ бл҃говоли́тъ ꙁемлѧ̀ сꙋбо́ты своѧ . всѐ вре́мѧ ѻ҆пꙋстѣнїѧ свое̑го , сꙋбоⷮствовахъ въ и҆сполне́нїе лѣтъ  ·
Глⷡ‍҇а , в҃ · Црⷵтвꙋющи кѷрꙋ цр҃ю пр́ьскомꙋ пр́ьваго лѣта , въ скоча́нїе сло́ва гн҃ѧ , ѹ҆сты̀ і҆е̑ремїѧ въꙁдвиⷢ‍҇ г҃ь дх҃ъ кѷра цр҃ѧ пр́ьска , и҆ проповѣ́да вс҄е црⷵтво свое , въкꙋпѣ по писа́нїю гл҃ющи · Сїѧ рече кѷръ цр҃ь пр́ьскїи г҃ь менѐ поста́ви цр҃ѧ вселеннѣи г҃ь і҆ил҃евъ г҃ь вы́шнїи . и҆ наꙁнамена̀ мн҄ѣ соꙁда́ти е҆мꙋ до́мъ въ і҆ерⷵлимѣ и҆же е҆сть въ і҆ѹ҆де́и · А҆́ще кт҄о е҆сть васъ ѿ лю́дїи е҆го . да бꙋ́детъ г҃ь е҆го с ни́мъ , и҆ да въꙁы́идетъ въ і҆ерⷵлиⷨⷨ , и҆же е҆сть въ і҆ѹ҆де́и да соѕиждꙋтъ до́мъ гн҃ь  · Се́и г҃ь и҆же всели́сѧ въ і҆ерⷵли́мѣ . е҆ли́цы ѹ҆бо ѻ҆́крⷵтъ мѣста ѻ҆бита́ютъ да помо́гꙋтъ иⷨ . і҆ и҆же сꙋть въ мѣстѣ томъ съ ꙁла́тоⷨ и҆ сребромъ , с̾ да́ньми и҆ с ко́ньми и҆ ско́ты , и҆ всѣмъ и҆же ѻ҆бѣща́нїю ставлѧ́ютсѧ въ ꙗ҆́вленїе гн҃е и҆же е҆сть въ і҆ерⷵлимѣ · И҆ стоѧ́ще нача́лницы колѣномъ ѿ чинъ і҆и̑ѹ́диныхъ ѿ колѣна венїаминова . и҆ сщ҃е́нницы и҆ левѷти , и҆ вс҄и и҆́хже въꙁдви́же дх҃ъ гн҃ь , въꙁыити и҆ соꙁда́ти до́мъ гн҃ь и҆же е҆сть въ і҆ерⷵли́мѣ · И҆ и҆же бѣша ѻ҆́крⷵтъ е҆го помого́ша въ всемъ ꙁла́тѣ и҆ сребрѣ , и҆ ко́нехъ и҆ ско́тѣхъ , въ ѻ҆бѣща́нїи мно́жество мно́го иⷯже чю́въство воста̀ · И҆ кѷръ цр҃ь въꙁда̀ сосꙋды сщ҃е́нныѧ гн҃и и҆же пренеслъ нав̾ходоносоръ цр҃ь вавѷлоньскїи ѿ і҆ерⷵли́ма . и҆ постави и҆хъ въ и҆́долници своей . и҆ вꙁѧ̀ т҄а кѷръ цр҃ь пр́ьскїи , и҆ преда̀ ѧ҆̀ миѳрида́тꙋ и҆же б҄ѣ наⷣ скро́вищемъ е҆го · Тѣмже преда́на сꙋть а҆васа́рꙋ вла́стелю і҆ѹ҆де́искꙋ . и҆́хже сїе число̀ · Бѣ воꙁлива́лницъ ꙁла́тыⷯ , ҂а҃ . и҆ воꙁлива́лниⷰ‍҇ сребрѧ́ныхъ , ҂а҃ . кади́лнцъ сребрѧ́ныⷯⷯ , к҃ѳ . ѳїѧлъ ꙁла̑тыхъ , л҃ · И҆ паки сребрѧ́ныⷯ , ҂в҃ , у҃ и҆ і҃ . і҆ и́ныⷯ сосꙋдъ , ҂а҃ . всѣх же сосꙋдъ принесе́ныхъ ꙁла́тыхъ и҆ сребрѧ́ныхъ , ҂е҃ , и҃ со́тъ , и҆ ѯ҃ѳ . принесены же санавасаромъ , въкꙋ́пѣ с тѣми и҆же ѿ плѣненїѧ вавѷлоньска въ і҆ерⷵлиⷨ · Въ вре́менѣхъ же а҆ртаѯеркса цр҃ѧ пр́ьскаго . воꙁписаша е҆мꙋ ѿ сихъ и҆же ѻ҆бита́хꙋ въ і҆ѹ҆де́и і҆ерⷵли́мѣ . велемосъ , и҆ миѳрида́тъ , и҆ тавелїи , и҆ раѳи́мъ , и҆ вее̑лътеѳ̾мосъ , и҆ семелїи писе́цъ . и҆ прочїи ѿ си́хъ и҆же на чиновенїе , ѻ҆бита́щїи в самарїи и҆ по прочиⷯ мѣстѣх . поⷣпи́санное посла́нїе цр҃ю а҆ртаѯерѯꙋ господи́нꙋ ѻ҆́троки твоѝ раѳимъ лѣтопи́сецъ и҆ савелїи писе́цъ , и҆ прочїѝ совѣта твое̑го . и҆ сꙋдїи и҆же въ е҆г̾кили сѷрїи и҆ ѳеникїи · И҆ нн҃ѣ ꙁна́но да бꙋ́детъ господи́нꙋ цр҃ю̀ , ꙗ҆́ко і҆ѹ҆де́е и҆же въꙁыидо́ша ѿ ва́съ к на́мъ грѧдꙋщїи въ і҆ерⷵли́мъ граⷣ . ѿмѣтны и҆ стропътивыѝ соѕида́тели тор̾жища , и҆ съставлѧ́ютъ стѣны и҆хъ и҆ цр҃ковъ въꙁдвиꙁают̾ , да а́ще ѹ҆бо граⷣ то́й соѕижде́тсѧ и҆ стѣны скончаны бꙋдꙋтъ · Не то́кмо да́ни не потръпѧтъ даѧти . н҄о е҆щѐ и҆ цр҃емъ съпротивѧ́тсѧ , и҆же и҆ съдѣла́етсѧ цр҃кви ради пра́во и҆мѣти раꙁсꙋжали е҆смо̀ , н҄о и҆ не пре́ꙁрѣти си́х̾ . н҄о ꙁна́но сътвори́ти господи́нꙋ на́шемꙋ цр҃ю · да а́ще ви́дитсѧ т҄и цр҃ю . да и҆́щетсѧ въ кни́гахъ ѿц҃ъ твоиⷯⷯ · И҆ ѻ҆брѧ́щеши въ лѣтопи́сцаⷯ пи́сано ѻ҆ тѣхъ , и҆ ꙁна́еши ꙗ҆́ко граⷣ то́й быⷵ ѿмѣтниⷦ‍҇ , и҆ цр҃їи гра́ды смꙋща́ющи . і҆ѹ҆де́е ѿмѣтникы и҆ ѻ҆плъченїе сътворѧ́ющи ѻ҆ не́мъ ѿ́ вѣка . е҆ѧ́же ради вины̀ граⷣ то́й раꙁоре́нъ бы́сть · И҆ нн҃ѣ ѹ҆бо ꙁна́но т҄и тво́римъ господи́не цр҃ю , ꙗ҆́ко а҆́ще граⷣ се́й соꙁдаⷩ‍҇ бꙋдеⷮ и҆ томꙋ̀ стѣны ѹ҆правлен̾ныи бꙋдꙋтъ · И҆схоⷣ тебѣ не бꙋ́детъ въ села̀ самарїѝ и финикїѝ · Тогда̀ воꙁписа̀ цр҃ь раѳи́мꙋ и҆же писа̀ слꙋченїѧ и҆ вее̑лтеѳмꙋ и҆ самелїю писцꙋ , и҆ про́чимъ въчиненымъ на соꙁрѣнїе ѻ҆бита́ющимъ въ самарїѝ и҆ сѷрїѝ , и҆ финикїи и҆же поⷣпи́сана и҆мъ сꙋть . чтохъ посла́нїе ꙗ҆́же посла́сте къ мнѣ · Повелⷯѣ ѹ҆бо въꙁыска́ти и҆ ѻ҆брѣтено е҆сть ꙗ҆́ко граⷣ то́и ѿ нача́ла цр҃емъ противлѧ́ющъсѧ . и҆ чл҃ци ѿмѣтници . и҆ ѻ҆плъче́нїе в не́мъ сътворѧ́ющи . и҆ цр҃и крѣпча́иши и҆ жесто́ки бѣхꙋ въ і҆ерⷵли́мѣ властвꙋю́щи и҆ да́ни наклада́ющи на килїю и҆ сѷрїю и҆ финикїю · Нн҃ѣ ѹ҆бо повелѣхъ воⷥбра́нити чл҃къ тѣхъ соѕида́ти граⷣ и҆ преⷣвѣ́дѣти да ничто́же бо́ле сїи сътворѧ́тъ . н҄о ни да въсходѧтъ въ множа́иша лꙋка́в̾ства да е҆́же цр҃емъ трⷣꙋ вноси́ти · Тогда̀ пречита́на сꙋть и҆же ѿ цр҃ѧ а҆ртаѯерѯа ꙗ҆́же напи́сана бы́сть раѳи́мꙋ и҆ самелїю писъцꙋ . і҆ и҆же с тѣми съпоставле́ни бѣхꙋ въпрѧ́гши потща́нно прїидо́ша въ іерⷵлиⷨ с ко́н̾ники и҆ наро́да мно́жествоⷨ ве́лїиⷨ · Нача́шаⷤ‍ⷷ соѕида́ющи въꙁдръжати . и҆ праⷥны ста́хꙋ ѿ соѕида́нїѧ цр҃кви въ і҆ерⷵли́мѣ . да́же до вто́раго лѣта црⷵтва да́рїѧ цр҃ѧ пр́ьскаго ·
Глⷡ‍҇а , г҃ · Цр҃ь же да̀рїи сътворѝ вечерю вели́кꙋ всѣмъ и҆же поⷣ ни́м̾ , и҆ всѣмъ и҆же ѿ до́мꙋ ро́да е҆го , и҆ перьсиⷣскимъ вое̑во́дамъ , и҆ во́иномъ . и҆ всѣм̾ вельможамъ мидїискомъ , и҆ намѣстникомъ и҆ сꙋдїа́мъ . и҆ ѹ҆прави́телемъ и҆же поⷣ тѣми ѿ и҆нъдѣѝ да́же до е҆ѳїѻ́пїѧ , на рк҃ꙁ вое̑воⷣ . и҆ е҆гда̀ ꙗ҆до́ша и҆ пи́ша и҆ насыти́вшесѧ въꙁ̾врати́шасѧ · Тогда̀ да́рїи цр҃ь воꙁ̾ше́дъ въ ло́жницꙋ свою̀ , и҆ поспа́въ . и҆ въ снѣ бы́сть · Тогда̀ тїи трїе ю҆́ноша теле́снїи , и҆ стра́жи и҆же стрежа́хꙋ тѣло цр҃ево · Реко́ша дрꙋ́гъ дрꙋгꙋ , глаго́лемъ е҆ді́нъ ко́ждо на́съ сло́во і҆ и҆же превысѝ . и҆ е҆го́же ꙗ҆виⷮсѧ сло́во мꙋдрѣише дрꙋга́го . дадѐ е҆мꙋ цр҃ь да́рїи да́ры вели́кїѧ и҆ побѣдꙋ вели́кꙋ . и҆ перфирою ѻ҆дѣѧ́нъ бꙋ́детъ и҆ въ ꙁла́тѣ пи́ти , и҆ на ꙁла́тѣ да сѣди́тъ . и҆ колеса̀ ꙁла́томъ поꙁлащены и҆ кида́ръ шидѧ́ныи , и҆ гри́вна ѻ҆́крⷵтъ выѝ , и҆ въ вто́ромъ мѣстѣ сѧ́детъ ѿ да́рїѧ , ра́ди премꙋ́дрости свое́ѧ , и҆ племѧ дарїево проꙁовеⷮсѧ · Тогда̀ въписа́вши е҆ді́нъ ко́ждо своѐ сло́во ꙁнаменова́ша . и҆ поⷣложи́ша поⷣ воꙁ̾гла́вїе да́рїа цр҃ѧ . и҆ реко́ша · Є҆гⷣа воста́нет цр҃ь дади́мъ т҄о писа́нїе наше . і҆ и́же ѻ҆сꙋди́тъ цр҃ь , и҆ тр҄и вельмо́жи перьстїи ꙗ҆́ко сло́во е҆го мꙋдрѣ́ише е҆сть . томꙋ̀ да да́стьсѧ побѣда , ꙗ҆ко пи́сано е҆сть . е҆ді́нъ написа̀ . си́лно е҆сть вино̀ . и҆ дрꙋгїи написа̀ силнѣ́и е҆сть цр҃ь . тре́тїи написа̀ силнѣ́ише сꙋть же́ны . на всѣ́х же побѣжда́етъ и҆́стинна · Є҆гда въста̀ цр҃ь . вꙁѧ́ша писа́нїѧ своѧ и҆ да́ша е҆мꙋ , и҆ прочтѐ ѧ҆̀ . и҆ посла̀ съꙁва̀ всѣхъ вельмо́жъ ми́д̾скиⷯ и҆ прьскихъ вое̑во́дъ , и҆ намѣстниⷦ‍҇ и҆ ѹ҆правителеи . и҆ сѣдо́ша въ собо́рѣ и҆ чте́на сꙋть пи́сма преⷣ ни́ми · И҆ реⷱ‍҇ поꙁови́те ю҆́ношъ . и҆ тїи и҆ꙁвестѧⷮ словеса̀ своѧ . и҆ ꙁва́ни сꙋть и҆ внидо́ша . и҆ рече и҆мъ въꙁвѣсти́те нам̾ ѻ҆ тѣхъ и҆же пи́сана сꙋть · И҆ нача̀ прьвыи и҆же гл҃а ѿ крѣпости вина̀ . и҆ рече си́це , ѠѼ мꙋжи коль премагаеⷮ вино̀ всѣхъ чл҃къ , и҆же пїютъ е҆го . ѿлꙋ́читъ ѿ ѹ҆ма̀ . паки же и҆ цр҃ю сътворѧ́етъ ѹ́мъ сꙋ́етенъ , паки рабомъ свобо́днымъ , и҆ ѹ҆богимъ и҆ бога́тымъ , и҆ всⷨѣ ѹ́мы ѻ҆братиⷮ беꙁъстра́шны и҆ ве́селы . и҆ не памѧтꙋ́етъ в̾сеѧ ско́рби и҆ долго́въ , и҆ вс҄ѧ срⷣца сотворѧ́етъ бога́ты , и҆ не памѧтꙋ́етъ цр҃ѧ ни вельмо́жи . и҆ все по тала́н̾томъ гл҃ати сътвориⷮ и҆ не памѧтꙋ́етъ е҆гда̀ пїютъ дрꙋж̾бы ни бра́тъства . н҄о немно́го пото́мъ прїимꙋтъ ме́чи , и҆ е҆гда̀ ѿ ви́н̾ного . потопле́нїѧ въста́нꙋтъ . не по́мнѧтъ чт҄о сътвори́ша , ѠѼ мꙋжи не премага́етъ л҄и вино̀ , и҆же та́ко мы́слитъ сътвори́ти · И҆ ѹ҆млъча̀ гл҃авыи си́це ·
Глⷡ‍҇а , д҃ · И нача́ть вторы́и гл҃ати , ре́кїи ѻ҆ крѣпости црⷵтѣи · ѠѼ мꙋжи не премага́ютъ л҄и чл҃цы ꙁе́млю и҆ мо́ре въꙁдръжатъ , и҆ всѧ и҆же в нихъ сꙋть · Цр҃ь же наⷣ все премага́етъ и҆ госпоⷣствꙋ́етъ всѣмѝ , и҆ влⷣчьствꙋе̑тъ и҆́ми , и҆ вс҄ѧ е҆ли́ка е҆же рече́тъ тѣмъ сътворѧ́ютъ · И҆ аще после́тъ тѣхъ къ бра́ни тво́рѧтъ бра́нь . и҆дꙋтъ и҆ сътры́ютъ го́ры и҆ стѣны , и҆ столпы̀ , ꙁакала́ютсѧ и҆ ꙁакала́ютъ , и҆ цр҃ево сло́во не престꙋпа́ютъ . и҆же а҆ще побѣдѧ́тъ принесꙋтъ цр҃ю всѧ̀ е҆ликоже плене́на бꙋдетъ · Та́коже і҆ и́ныхъ си́цевыⷯ і҆ е҆ли́ци же не вою́ютъ ни ѻ҆плъча́ютсѧ н҄о дѣ́лаютъ ꙁе́млю . паки е҆гда бꙋдꙋтъ сѣѧ́ти ꙁажина́ющи принесꙋтъ да́ни цр҃евы · И҆ е҆діⷩ‍҇ дрꙋга́го преспѣва́етъ и҆ прино́сѧⷮ да́нь цр҃ю . и҆ то́и е҆ді́нъ са́мъ е҆сть а҆ще гл҃етъ ѹ҆бїите , ѹ҆бїютъ . и҆ а́ще гл҃етъ ѿпꙋсти́те , ѿпꙋстѧтъ . и҆ гл҃ет̾ пораꙁи́те , пора́ꙁѧтъ . и҆ гл҃етъ раꙁори́те , раꙁорѧ́тъ . гл҃етъ съꙁида́ите , соꙁида́ютъ . гл҃етъ посѣщи́те , посѣца́ютъ . гл҃етъ насади́те , наса́дѧтъ . и҆ весь нароⷣ и҆ си́лы е҆го послꙋшаю̑тъ само́го · И҆ посе́мъ то́и ꙗ҆́сть и҆ пїетъ и҆ спиⷮ . тїи же стрегꙋтъ ѻ҆́крⷵтъ е҆го , и҆ не мо́гꙋтъ поитѝ е҆ді́нъ ко́ждо сътвори́ти дѣ́ла своѧ̀ . н҄о на гл҃ъ послꙋшни сꙋть е҆мꙋ . ѠѼ мꙋжи ка́ко не премо́жетъ цр҃ь и҆же та́ко сѧ слы́шиⷮ и҆ ѹ҆млъча̀ · Тре́тїи же рече ѿ жены̀ и҆ ѿ и҆́стин̾ны , и҆ т҄о е҆сть ꙁорова́вель и҆ нача̀ гл҃ати . ѠѼ мꙋжи не велиⷦ‍҇ л҄и е҆сть цр҃ь , и҆ мно́ѕи чл҃цы . і҆ и҆ вино̀ премо́жет̾ . кто́ же е҆сть властвꙋѧ́и и҆́ми , и҆ кт҄о госпоⷣствꙋѧй и҆́ми . не же́ны л҄и . роди́ша б҄о же́ны цр҃ѧ и҆ всѣхъ людїи , и҆же властвꙋ́ютъ мо́ремъ и҆ ꙁемле́ю . и҆ ѿ тⷯѣ рожде́ни сꙋть . и҆ тїи въꙁдои́ша и҆хъ и҆же насади́ша виногра́ды ѿ кото́рыхъ вино̀ сътвори́тсѧ . и҆ тїи сътворѧ́ю̑тъ ри́ꙁы кра́сны всѣмъ чл҃комъ , и҆ тїи сътворѧ́ютъ сла́вꙋ чл҃комъ . и҆ не мо́гꙋтъ чл҃цы ѿлꙋчи́тисѧ ѿ женъ . а҆ще съвокꙋпѧтъ сребро̀ и҆ ꙁла́то и҆ всѧ́кꙋ ве́щь красоты . и҆ ви́дѧтъ женꙋ̀ е҆ді́нꙋ до́брѣ ѻ҆дѣѧ́н̾нꙋ и҆ доброꙁра́чнꙋ всѧ̀ сїѧ ѻ҆ставлѧ́ю̑щи ѻ҆ не́и вне́млютъ , и҆ ѻ҆тво́реными ѹ҆стна́ми ꙁрѧ́тъ ю҆̀ . и҆ еѝ жела́ют̾ вс҄и , на́ипаче ꙁла́та и҆ сребра̀ , и҆ всѧ́коѝ ве́щи предраго́и · Чл҃къ ѿц҃а свое̑го ѻ҆ста́витъ , и҆же въꙁдои́лъ е҆го , и҆ свою̀ странꙋ̀ , и҆ приложи́тсѧ къ женѣ . и҆ съ жено́ю ѻ҆ставлѧ́етъ дш҃ꙋ , и҆ ниже ѿц҃а памѧтꙋ́етъ ни мт҃ри , ниже страны̀ и҆ сїе подоба́етъ вамъ раꙁꙋмѣти , ꙗ҆́ко же́ны властвꙋ́ютъ ва́ми . не болѣꙁнꙋ́ете л҄и , и҆ трꙋжа́етесѧ , и҆ вс҄ѧ жена́мъ даетѐ и҆ прино́сите · И҆ прїемъ чл҃къ ѻ҆рꙋжїе свое , і҆ и҆деⷮ на пꙋть сътвори́ти раꙁбо́и ѹ҆бїиства и҆ татьбы̀ , и҆ мо́ре съ кораблѧ́ми пла́вати и҆ рѣ́ки , и҆ льва̀ ви́диⷮ , и҆ въ мра́къ вни́детъ . е҆гда̀ раꙁбо́и сътвори́тъ и҆ прелестѝ и҆ ѹ҆кра́дет̾ въꙁлюблен̾нои свое́и прино́ситъ · И҆ па́че лю́битъ чл҃къ женꙋ̀ свою и҆ вы́ше нежели ѿц҃а и҆ ма́терь , и҆ мно́ѕи беꙁꙋмни сътворе́ни сꙋть ра́ди же́нъ свои̑хъ . и҆ рабѝ сътворе́ни сꙋть ради тѣхъ , и҆ ꙁаблꙋди́шⷶ и҆ ꙁакла́ни сꙋть , и҆ съгрѣши́ша раⷣ‍ꙵ же́нъ · И҆ нн҃ѣ вѣрꙋете мн҄ѣ не вели́къ л҄и е҆сть цр҃ь въ вла́сти свое́и , не всѣ́ ли страны̀ не смѣ́ютъ ѻ҆сѧꙁа́ти е҆го , ви́дѣхъ б҄о а҆пами́нь дщ̑и варта́кова ди́внаго нало́жницꙋ цр҃вꙋ сѣдѧ́щи блиꙁь цр҃ѧ ѻ҆деснꙋ́ю , и҆ ѿе̑млющꙋ дїади́мꙋ ѿ главы̀ е҆го , и҆ наставлѧ́ющи на себѐ , и҆ по лани́те бїѧ́ше цр҃ѧ ѿ лѣвыѧ рꙋкѝ , и҆ свы́ше того̀ , ѻ҆тво́реныма ѹ҆стна́ма , ꙁрѧ̀ е҆ѧ , и҆ а́ще посмѣ́етсѧ пред ни́мъ , смѣе́тсѧ и҆ ѻ́нъ · А҆́ще же раⷥгнѣ́вана бꙋде́т̾ на́нь , ѹ҆тѣша́етъ ю҆̀ , до́ндеже гл҃етъ съ ни́мъ · ѠѼ мꙋжи нⷵѣ л҄и крѣпча́ише же́ны ꙗ҆́ко си́це тво́рѧⷮ · И҆ тогда̀ цр҃ь и҆ вельмо́жи смотрѧ́хꙋ дрꙋгъ на́ дрꙋга · И҆ нача́тъ гл҃ати ѿ и҆́стинны , ѠѼ мꙋжи не крѣпки л҄и сꙋтꙋть же́ны , вели́ка е҆сть ꙁемлѧ̀ и҆ высо́ко е҆сть нб҃о , и҆ бы́стро тече́нїе слн҃чное , ꙗ҆́ко ѻ҆брати́тъ в̾коло нб҃са и҆ паки притечетъ в̾ мѣсто свое въ е҆ді́нъ дн҃ь , не въꙁвели́ченъ л҄и е҆сть и҆же сїѧ тво́риⷮ . і҆ и́стин̾на вели́ка и҆ крѣпча́иши па́че всѣх̾ . вс҄ѧ ꙁеⷨлѧ̀ и҆́стиннꙋ въꙁ̾ꙁыва́ет̾ . нб҃о па́ки ю҆̀ блⷵвитъ . и҆ вс҄ѧ дѣла прекланѧ́юⷮсѧ и҆ трепе́щꙋтъ е҆ѧ̀ , и҆ нѣсть с не́ю ѻ҆би́да ниже вино̀ ѻ҆би́дитъ . ниже и҆ꙁоѻ҆би́дитъ цр҃ь , непра́веⷣни жены̀ непра́ведни всѧ сн҃ы чл҃ческїѧ . и҆ непра́ведна тѣхъ вс҄ѧ дѣла̀ и҆ нѣсть в нихъ и҆́стинны , и҆ въ свое́и непра́вости поги́бнꙋтъ · И҆ и́стин̾на же живе́тъ и҆ пребыва́етъ въ вѣки . и҆ живетъ , и҆ въꙁдержи́тъ въ вѣкъ вѣка · Нѣсть преⷣ ею̀ прїѧтїѧ лица̀ ни ро́ꙁности . н҄о и҆же пра́ва тво́рит̾ ѻ҆ всемъ непра́выхъ и҆ лꙋка́выхъ ѻ҆грѣба́етсѧ . и҆ вс҄ѣ бл҃говолѧ́тъ въ дѣлехъ е҆ѧ̀ · И҆ нѣсть в сꙋдѣ е҆ѧ̀ ничто́же ѻ҆би́дливо н҄о сїѧ крѣпость , и҆ црⷵтво , и҆ вла́сть , и҆ вели́чество , всѣмъ вѣкоⷨ · Блⷵвенъ б҃ъ и҆́стиⷩ‍҇ныи и҆ преста̀ гл҃ати . и҆ вс҄и лю́дїе воꙁопи́ша , и҆ реко́ша . вели́ка е҆сть и҆́стинна и҆ премага́етъ · Тогда̀ цр҃ь рече е҆мꙋ въспросѝ е҆же хо́щеши множа́е и҆же пи́сана сꙋть , и҆ да́мъ тебѣ · Поне́же ѻ҆брѣте́нъ е҆си мꙋдрѣ́ишїи , и҆ бли́же менѐ да сѧ́деши и҆ племѧ̀ мое проꙁове́шисѧ · Тогда̀ рече цр҃ю помѧнѝ ѻ҆бѣща́нїе твоѐ и҆же ѻ҆бѣща́лъ е҆си съꙁда́ти і҆ерⷵлим̾ въ дн҃ь кото́рыи црⷵтво прїѧлъ е҆си · И҆ всѧ̀ съсꙋды и҆же прїѧта сꙋть ѿ і҆ерⷵлі́ма ѿпꙋстѝ и҆же ѿлꙋчи́лъ кѷръ когда ꙁаклѧ̀ вавѷло́нъ . и҆ въсхотѣ ѿсла́ти т҄ѣ тꙋ̀ . ты́ же восхо́тѣ съꙁида́ти цр҃ковь по сож̾же́нїи и҆дꙋмѣ́и , когда ѻ҆пꙋстѣна е҆сть і҆ѹ҆де́а ѿ халдѣи · И҆ нн҃ѣ т҄о е҆сть чт҄о прошꙋ̀ господи́не  . и҆ чт҄о прошꙋ̀ т҄о е҆сть вели́чество ѿ тебѐ , молю̀ ѹ́бо да сътвори́ши ѻ҆бѣща́нїе чт҄о ѻ҆бѣща́лъ е҆си цр҃ю нбⷵномꙋ и҆ꙁъ ѹ́стъ твои̑хъ сътвори́ти · Тогда въста̀ цр҃ь да́рїи и҆ ѻ҆блобыꙁа̀ е҆го , и҆ написа̀ посла́нїе къ всѣмъ дрьжа́вным̾ е҆го , и҆ вое̑во́дамъ и҆ намѣстникомъ и҆ вельмо́жамъ , да и҆ꙁведꙋтъ е҆го и҆же с ниⷨ всѝ въсходѧ́щи съꙁида́ти і҆ерⷵлимъ , и҆ всѣмъ намѣстникомъ и҆же бѧ́хꙋ в сѷрїи и҆ фи́никїи . и҆же въ лива́нѣ . написа̀ посла́нїе , да приво́ꙁѧтъ дре́ва ке́дрова , ѿ ливана въ і҆ерⷵлі́мъ . да съꙁи́ждꙋтъ гра́д̾ · писа же и҆ всѣмъ і҆ѹ҆де́ѻⷨ въ свободꙋ̀ и҆же въсхожа́хꙋ ѿ црⷵтва въ і҆ѹ҆де́ю , и҆ всѣмъ вла́стелемъ и҆ вельможа́мъ и҆ намѣстникоⷨ  , не прїити на две́ри и҆хъ , и҆ всю̀ странꙋ̀ и҆же и҆спроси́ша бы́ти беꙁъ да́ни и҆мъ . і҆ и҆дꙋме́и да ѻ҆ставлѧ́ютъ страны̀ и҆же въꙁдръжа́тъ і҆ѹ҆де́искїѧ · И҆ въ съꙁда́нїе хра́ма дати по е҆ді́нѣхъ лѣтехъ тала́нтъ , к҃ . даже доколѣ съꙁда́сѧ . и҆ на ѻ҆сщ҃енїе всѐсъж̾женїю съжещѝ на всѧкъ дн҃ь ꙗ҆́ко и҆мѣ́ютъ ꙁа́повѣдь . и҆ныхъ талан̾тъ ꙁ҃і , приносѧтъ по е҆ді́ныхъ лѣтехъ . и҆ всѣмъ и҆же въсходѧⷮ ѿ вавѷло́на съгража́ти граⷣ . дабы̀ была̀ свободⷶ толи́ко и҆мъ ꙗ҆́коже сн҃обомъ и҆хъ , и҆ всѣмъ сщ҃ен̾никомъ и҆же пре́идⷮꙋ писа́л же и҆ коли́чьства . и҆ пресщ҃еннꙋ ри́ꙁꙋ повелѣ да́ти в коеи слꙋжаше . и҆ левѷтомъ писа̀ дати м̾ꙁдꙋ̀ да́же до дн҃е кото́рого съврьшиⷮсѧ до́мъ і҆ерⷵлі́мъ и҆ ѹ҆стро́итсѧ . и҆ всѣмъ стрегꙋщимъ гра́да писа̀ да́ти и҆мъ жре́бїи , и҆ ѻ҆броки . и҆ ѿпꙋсти́лъ вс҄ѧ сосꙋды и҆же ѿлꙋчиⷧ‍҇ кѷръ ѿ вавѷло́на и҆ вс҄ѧ е҆ли́каже рече кѷръ сътвори́ти и҆ ѻ́нъ въчинѝ твори́ти и҆ посла́ти въ і҆ерⷵлимъ · И҆ е҆гда и҆ꙁы́иде ю҆́ноша се́и . въꙁдви́гнꙋвъ лицѐ на́ нб҃о проти́вꙋ і҆ерⷵли́мꙋ блⷵвити цр҃ѧ нбⷵнаго . и҆ рече ѿ тебѐ е҆сть побѣда . и҆ ѿ тебѐ е҆сть премꙋ́дрость , и҆ свѣтло́сть . и҆ а́ꙁъ ра́бъ твои е҆смь . блⷵвенъ е҆си и҆же да́лъ е҆си мн҄ѣ премꙋдро́сть . и҆ тебѣ и҆сповѣмсѧ г҃и б҃е ѿц҃ь нашиⷯ и҆ прїѧ посла́нїе і҆ и҆ꙁы́иде въ вавѷло́нъ . и҆ прїиде и҆ въꙁвѣсти бра́тїи свое́и и҆же бы́ша въ вавѷло́нѣ · И҆ блⷵвиша б҃а ѿц҃ь свои̑хъ , ꙗ҆ко да́лъ имъ ѿпꙋще́нїе , и҆ прохлаже́нїе . да въꙁы́идꙋтъ и҆ съꙁи́ждꙋтъ і҆ерⷵліⷨ , и҆ цр҃ковь и҆дѣже и҆мено́вано е҆сть і҆́мѧ е҆го в немъ . и҆ въꙁра́довашасѧ с мꙋсикїею и҆ веселїемъ дн҃їи се́дмь ·
Глⷡ‍҇а , е҃ · По си́х̾ же и҆ꙁбра́ни сꙋть да въсхо́дѧтъ нача́лницы се́лнїи по домоⷯ и҆ колѣ́нахъ своиⷯ . и҆ же́ны иⷯ , и҆ сн҃ове , и҆ дще́ри и҆ рабы̀  , и҆ рабы́нѧ и҆хъ , и҆ ско́ты и҆хъ · да́рїи же цр҃ь посла́лъ та́кожⷣе с ни́ми конникъ ҂а҃ , до́ндеже и҆ꙁведꙋтъ и҆хъ въ і҆ерⷵлимъ с ми́роⷨ . и҆ с мꙋсикїе̑ю , и҆ с тимпа́ны , и҆ трꙋба́ми . и҆ вс҄ѧ бра́тїа и҆хъ бѧ́хꙋ и҆гра́ю̑щи , и҆ сътворѝ и҆хъ вꙁыити въкꙋпѣ с ни́ми · И҆ сїа сꙋть и҆мена̀ мꙋжїи и҆же вꙁыидо́ша по се́лохъ свои̑хъ и҆ по колѣ́нохъ и҆ въ ча́сти  . кнѧ́ѕьства иⷯ сщ҃енницы . сн҃ове ѳинее́совы сн҃а а҆а̑ронѧ . і҆сꙋсъ сн҃ъ и҆ѻ҆седе́ковъ . и҆ѻ҆а̑ки́мъ сн҃ъ ꙁороваве́левъ сн҃ъ салаѳїи́лева . ѿ до́мꙋ двд҃ва . ѿ колѣ́на фаре́сова . колѣ́на же і҆ѹ́дина и҆же гл҃алъ е҆сть да́рїю цр҃ю пе́рскомꙋ словеса̀ ди́вна , въ второе лѣто црⷵтва е҆го мцⷵа ниса́нъ а҃ го дн҃ѧ · Сꙋть же тїи въсходѧ́щїи же ѿ і҆ѹ҆де́ѧ ѿ плѣна преселенїю , кои҆́хъ пресели нав̾ходоносо́ръ цр҃ь вавѷло́ньскїи въ вавѷлоⷩ‍҇ . и҆ ѻ҆брати́сѧ въ і҆ерⷵлимъ , и҆ въ про́чꙋю і҆ѹ́де́ю , и҆ е҆ді́нъ ко́ждо же въ́ грⷣа свои , и҆же прїидо́ша . и҆ съ ꙁороваве́леⷨ і҆ и҆сꙋсомъ . и҆ нее̑мїе̑м̾ , и́ ꙁаха́рїе̑м̾ , реи̑сееⷨ е҆ниниѻ́сомъ , мардохее̑мъ , вее̑льсаромъ . со а҆съфаро́сомъ . съ рее̑лїе̑мъ , съ рои̑момъ . съ ваа́ноⷨ . и҆ ѿ нача́лникъ и҆хъ , число̀ и҆хъ ѿ ꙗ҆̑ꙁыⷦ‍҇ и҆хъ , и҆ нача́лницы и҆хъ . сн҃овъ форосовых̾ , ҂в҃ , и҆ ро҃в . сн҃овъ сафа́товыхъ , у҃ , о҃ в҃ . сн҃овъ а҆ресовыхъ , ѕ҃ со́тъ , н҃ѕ . сн҃овъ фаа̑рамоа́въ  , ҂в҃ , и҃ со́тъ и҆ в҃і . сн҃овъ и҆ламовыхъ , тисѧща , с҃н и҆ д҃ · Сн҃ове ꙁаѳꙋ́и , ѳ҃ со́тъ . м҃ и҆ е҃ . сн҃ове корве́ѻвы , ꙁ҃ соⷮ , и҆ е҃ . сн҃ове ванїи̑ны , ѕ҃ со́тъ м҃и . сн҃ове виваи̑ны , ѕ҃ соⷮ и҆ к҃г . сн҃ове сада́совы , ҂г҃ , с҃ , и҆ к҃в · Сн҃ове а҆доника́новы , ѕ҃ , со́тъ ѯ҃ , и҆ ꙁ҃ . сн҃ове ваі̑и̑ны , ҂в҃ , ѯ҃ и҆ ѕ҃ . сн҃ове а҆динꙋ́евы . у҃ н҃ и҆ д҃ . сн҃ове а҆тир еꙁекїевы , ч҃ и҆ в҃ . сн҃ове чила́новы , и҆ а҆ꙁита́совы , ѯ҃ и҆ ꙁ҃ · Сн҃ове а҆ꙁꙋра́новы , у҃ л҃ и в҃ . сн҃ове а҆нанїевы , р҃ и҆ а҃ . сн҃ове а҆ро́мовы . сн҃ове ва́с̾сины , т҃ и҆ к҃в . сн҃ове а҆рсифꙋри́ѳъ , р҃ и҆ в҃ сн҃ове мети́ровы , ҂г҃ , и҆ е҃ . сн҃ове е҆к̾веѳ̾ломо́новы , р҃ , и к҃г . сн҃ове е҆к̾нетофа́совы , н҃ , и҆ е҃ . сн҃ове е҆ѯанаво́ѳовы , р҃н и҆ и҃ . сн҃ове е҆к̾веѳ̾само́совы , м҃в . сн҃ове карїаѳїарїѻ́съ , к҃е · Сн҃ове е҆к̾кафираⷵ и виро́ѳовы , ꙁ҃ со́тъ , и҆ м҃г . сн҃ове е҆к̾пи́ровы , ꙁ҃ соⷮ . сн҃ове хадїа́совы . и҆ а҆мидїевы , у҃ , и҆ к҃в . сн҃ове ѿ кира́ма , и҆ гав̾диса , ѕ҃ со́тъ и҆ к҃а . Сн҃ове ѿ макало́на , р҃ и҆ к҃в . сн҃ове ѿ витолїѧ , н҃ и҆ в҃ . сн҃ове нифи́совы р҃ , и҆ н҃ѕ . сн҃ове кала́молалꙋе́вы , и҆ ѻ҆нꙋсовы , ꙁ҃ со́тъ , и҆ к҃е . сн҃ове и҆е̑рехꙋ , т҃ и҆ м҃е . сн҃ове а҆наа́ꙁъ , ҂г҃ т҃ и҆ л҃ , жерцы̀ . сн҃ове и҆е̑д̾дꙋевы , сн҃а і҆и̑сꙋева , съ сн҃ы санаси́вовыми , ѳ҃ со́тъ и҆ о҃в . сн҃ове ѿ мирꙋ́ѳа ҂а҃ , и҆ н҃в . сн҃ове фасаро́новы , ҂а҃ , и҆ м҃ꙁ . сн҃ы кармїевы , а҆и́ꙁъ · Левѷти же сн҃ове и҆е̑сꙋе́вы , и҆ каⷣми́ловы , и҆ ван̾нꙋе̑вы , и҆ сꙋ́иевы , о҃д · Сн҃ове ст҃о пѣвцы̀ , сн҃ове а҆са́фовы , р҃ , м҃и . две́рницы же , сн҃ве салꙋмовы . сн҃ове и҆а̑та́ловы , сн҃ове тоⷧ‍҇ма́новы , сн҃ове даковїевы . сн҃ове тита́евы , сн҃ове самїевы , всѣ́хъ р҃ и҆ л҃ѳ . и҆ ст҃ыхъ слꙋжи́телеи . сн҃ове а҆са́фовы , сн҃ове а҆сифа́евы , сн҃ве таваѻ́ѳовы , сн҃ове кира́совы , сн҃ове сꙋ́довы . сн҃ве фалее̑вы . сн҃ове лавана́евы . сн҃ове а҆грава́евы , сн҃ове а҆кꙋа́евы . сн҃ове ѹ҆та́е̑вы . сн҃ове кита́вовы , сн҃ове а҆гава́е̑вы , сн҃ове сива́їевы , сн҃ове а҆на́ни , сн҃ове каѳꙋа̑евы · Сн҃ове геⷣдꙋ́ровы . сн҃ове а҆и̑рꙋе́вы . сн҃ве деса́новы . сн҃ове нои̑ва́евы , сн҃ове хасева́евы . сн҃ове гаꙁира́евы , сн҃ове а҆ꙁїевы , сн҃ове финее̑совы , сн҃ове а҆сарае̑вы , сн҃ове васъѳаїевы , сн҃ове а҆сана́евы , сн҃ове менїевы , сн҃ове нафисїевы . сн҃ове а҆кꙋе̑вы , сн҃ове а҆кифа́евы . сн҃ове а҆сꙋровы сн҃ове фараки́мовы , сн҃ове васало́ѳовы сн҃ве мее̑дїи̑ны . сн҃ве кꙋѳа́евы . сн҃ве хорса́евы , сн҃ы харкꙋ́совы . сн҃ове а҆сирари , сн҃ве ѳомїевы . сн҃ве наси́ѳовы сн҃ове а҆ти́фа . сн҃ы ѻ҆́трокъ соло́моновыхъ . сн҃ы а҆сап̾фїѻ́новы . сн҃ы фари́ра , сн҃ы и҆е̑и́ли , сн҃ы лоꙁо́ни , сн҃ы и҆ꙁдаи̑левы . сн҃ы сафе́ѳовы , сн҃ы а҆їа сн҃ы фаѳ̾ре́ѳъ . сн҃ы савїи , сн҃ы сароѳїевы , сн҃ы масїа́совы , сн҃ы га́ровы . сн҃ы а҆д̾дꙋсовы . сн҃ы сꙋва́совы , сн҃ы а҆фераевы . сн҃ове варади́совы . сн҃ове саватовы . сн҃ове а҆л̾ло́мовы . всѣ́хъ ст҃о слꙋжи́телеи и҆ сн҃овъ ѻ҆́трокъ соло́моновыхъ , т҃ и҆ о҃в · Сїи въсходѧ́ще ѿ ѳермеле́ѳа , и҆ ѳерса́са , воⷤ и҆хъ , хараа̑ѳала́ръ , и҆ а҆а̑ла́ръ , и҆ не мого́ша въꙁвѣсти́ти ѿч҃ествъ своиⷯ и҆ ро́довъ , ꙗ҆́ко ѿ і҆и̑л҃ѧ сꙋть . сн҃ы лада́новы сн҃а да́нова , сн҃ы некода́новы , ѕ҃ со́тъ и҆ н҃в . и҆ ѿ жерцо́въ творѧ́щїихъ жре́чество не ѻ҆брѣто́шасѧ · Сн҃ове ѻ҆вдїи̑ны . сн҃ове а҆ко́совы . сн҃ове а҆д̾дꙋсовы и҆же поа́лъ а҆вгїю женꙋ ѿ дще́реи верꙁеле́евыхъ . и҆ наꙁва́на е҆сть на и҆мѧ е҆го . и҆ сихъ пои҆́щеши въ писа́нїи бы́тїѧ въ съчте́нїю и҆ не ѻ҆брѧ́щеши . и҆ не повелѣно и҆мъ сщ҃ен̾ства твори́ти · И҆ рече́ и҆мъ и҆ нее̑мїѧ и҆ а҆т̾ѳа́рїѧ , да не причаща́юⷮсѧ е҆же слꙋжи́ти , до́ндеже въста́нетъ а҆рхїере́и да́нъ въ и҆ꙁвѣствова́нїе , і҆ истин̾нꙋ . вси же бѧ́хꙋ ѿ і҆и̑л҃ѧ , ѿ в҃і лѣтъ , и҆ ни́жеи , ҂м҃ , ҂в҃ , т҃ѯ ра́ꙁвѣ ра́бъ и҆ рабы́нь . ра́бъ тⷯѣ и рабы́нь , ҂ꙁ҃ , тм҃ꙁ · Пѣвцы̀ и҆ пѣсницы , с҃ , и҆ м҃е . вельблюⷣ , ул҃е . ко́нїи , ҂ꙁ҃ л҃ѕ . м̾скѝ с҃ м҃е . поⷣꙗ҆́ре́мникъ ҂е҃ е҃ со́тъ , и҆ к҃е . и҆ ѿ преⷣста́телеи по се́лѣхъ . е҆гда̀ прїидо́ша въ цр҃ковь бж҃їю . и҆же въ е҆ерⷵлимѣ нача́ша ѻ҆бновлѧ́ти и҆ въꙁдвиꙁа́ти цр҃ковь в мѣсто е҆го по свое́и си́лѣ , и҆ даѧти въ цр҃ковь сокро́вище . дѣ́ло пресщ҃ен̾но , ꙁла́та мна́съ , ҂а҃ . и҆ мнаⷵ сребра̀ , ҂е҃ . и҆ ри́ꙁъ сщ҃енныхъ , р҃ . и҆ всели́шасѧ сщ҃ен̾ницы и҆ левѷти , и҆же и҆ꙁыидо́ша ѿ народа въ і҆ерⷵлимъ и҆ въ странꙋ . и҆ пресщ҃енныи пѣвцы и҆ две́рницы , и҆ ве́сь і҆и̑л҃ь въ страна́хъ своиⷯ · Настоѧ́щꙋ же сеⷣмомꙋ мцⷵꙋ , е҆гда̀ бы́ша сн҃ове і҆и̑л҃еви е҆ді́нъ ко́ждо въ свои̑хъ ве́щехъ събра́шасѧ е҆ді́нодꙋшно . въ дво́ръ и҆же бы́сть преⷣ вра́ты въсто́чными · И҆ въста і҆сꙋсъ сн҃ъ и҆ѻ҆седе́ковъ . и҆ братїѧ е҆го сщ҃ен̾ницы . и҆ ꙁороваве́ль сн҃ъ салаѳїи́левъ и҆ бра́тїѧ и҆хъ . ѹ҆гото́ваша ѻ҆́лтарь б҃ꙋ і҆и̑л҃евꙋ . да въꙁносѧтъ на не́мъ вс҄есъж̾же́нїе  , ꙗ҆́коже въ кни́ѕѣ моѷсїѧ чл҃ка бж҃їѧ пи́сана сꙋть . и҆ събра́ша себѣ ѿ и́ныхъ ро́дъ ꙁемлѝ . и҆ въꙁдви́гнꙋша жертовникъ , в мѣсто е҆го ꙗ҆́ко вра́жда бѧ́хꙋ и҆мъ , и҆ премого́ша и҆хъ вси ꙗ҆ꙁыцы ꙁе́м̾стїи . и҆ приноша́хꙋ приношенїе по вре́мени и҆ съж̾же́нїе гв҃и ѹ҆́тренее , и҆ вече́рнее , и҆ сътвори́ша кꙋщи и҆ дн҃ь вели́ка пра́ꙁдника , ꙗ҆ко повелѣно в ꙁако́нѣ . и҆ же́ртва на всѧ́къ дн҃ь ꙗ҆́ко подоба́ше б҄ѣ . и҆ посе́мъ въꙁноше́нїѧ ѹ҆ставле́ны , и҆ приноше́нїе сꙋбо́тамъ и҆ новомѣсѧчїа́мъ · И҆ дн҃їи вели́кихъ пра́ꙁдникъ всѣмъ ѻсщ҃еннымъ , и҆ чтоже ѻ҆бѣща́хꙋ г҃ꙋ ѿ новомѣсѧчїа седма́го мцⷵа нача́ша приноше́нїе въꙁдаа́ти б҃ꙋ . и҆ цр҃ковь гн҃ѧ не бы́сть е҆щѐ съꙁда́на . и҆ да́ша сре́бреники , пищꙋ и҆ питїе , камена́ремъ и҆ ков҄аче́мъ съ ра́достїю . и҆ да́ша кара сидѧ́номъ , и҆ тѷрѧномъ да привеꙁꙋтъ и҆мъ ѿ лива́на дре́ва ке́дрова . и҆ сътво́рѧтъ расте́съ въ ѻ҆п̾пїискомъ приста́нищи . по прави́ломъ и҆же пи́сано бы́сть и҆мъ ѿ кѷра цр҃ѧ пе́рьскаво · И҆ въ в̾торо́е лѣто грѧдѧ́хꙋ лю́дїе въ хра́мъ бж҃їи въ і҆ерⷵлимъ . мцⷵа в̾тора́го . и҆ нача̀ ꙁороваве́ль сн҃ъ салаѳїи́левъ . і҆ и҆сⷵꙋ сн҃ъ і҆ѻ҆седе́ковъ и҆ бра́тїа и҆хъ , и҆ сщ҃ен̾ницы , и҆ левѷти , и҆ всѝ и҆же прїидо́ша ѿ плене́нїѧ въ і҆ерⷵлиⷨ · И҆ нача́ша ꙁда́ти хра́мъ бж҃їи . новомѣсѧчїа втора́го мцⷵа , втора́го лѣта е҆гда̀ прїдо́ша въ і҆ѹ҆де́ю і҆ерⷵлимъ · И҆ поста́виша левѷты ѿ к҃ , лѣтъ на дѣло гн҃е . и҆ ста̀ і҆сꙋсъ и҆ сн҃ы и҆ бра́тїѧ е҆го вс҄и , и҆ каⷣмїи́ль бра́тъ . и҆ сн҃ы мадїамовы , и҆ сн҃ы и҆ѻ҆да́евы , е҆лїадꙋм̾скаго , съ сн҃ъми и҆ братїами и҆хъ . всѝ левѵти е҆дїнодꙋшно дѣла приꙁира́тели . сътворѧ́ющи дѣ́ло в домꙋ̀ гн҃и . и҆ ста́ша сщ҃енницы ѻ҆блече́ни в ри́ꙁы съ трꙋба́ми , и҆ мꙋси́ками . и҆ левѷти сн҃ове а҆са́фовы и҆мѣю̑ща кѷм̾ва́лы въсхвалѧ́ющи г҃а , и҆ блⷵвѧ́щи по дв҃дꙋ цр҃ю і҆и̑л҃евꙋ · И҆ поѧ́хꙋ пѣснь г҃ꙋ ꙗ҆́ко сла́дость е҆го и҆ чⷵть въ вѣки на всемъ і҆и̑л҃и · И҆ вс҄и лю́дїе трꙋбо́ю въспѣша . и҆ прогласи́шⷶ вели́кимъ гла́сомъ въсхвалѧ́ющи г҃а на въꙁдвиже́нїе до́мꙋ гн҃ѧ · И҆ прїидо́ша ѿ сщ҃ен̾никъ и҆ левѷтъ и҆ преⷣстоѧ́щихъ по се́лѣхъ ста́рецъ и҆же ви́дѣша прежнїи до́мъ . и҆ на сѐ съꙁида́нїе въꙁрѣша съ пла́чемъ и҆ во́племъ вели́кимъ . и҆ мно́ѕи съ трꙋба́ми и҆ ра́достїю гла́са ве́лїѧ , ꙗ҆ко да лю́деⷨ не слы́шати трꙋбъ пла́ча ради лю́д̾ска · Нароⷣ б҄о бы́сть трꙋбѧ́щи ѕѣло . та́ко да дале́че слы́шитсѧ . и҆ слы́шаша вра́ꙁи колѣна і҆ѹ́дина и҆ венїами́нова . и҆ прїидо́ша поꙁна́ти гла́съ трꙋбныи . и҆ поꙁна́ша ꙗ҆́ко и҆же ѿ плене́нїѧ съꙁида́ютъ цр҃ковь г҃ꙋ б҃ꙋ і҆и̑л҃евꙋ · И҆ пристꙋпльше къ ꙁорова́велю і҆ и҆сꙋсꙋ и҆ предъста́телемъ се́лъ , и҆ реко́ша и҆мъ · Съꙁида́емъ въкꙋ́пѣ с ва́ми . такоⷤ‍ⷷ и҆ послꙋшае̑мъ г҃а б҃а на́шего , и҆ е҆мꙋ жертвꙋ́ем̾ ѿ дн҃їи а҆васаре́ѳа цр҃ѧ а҆сѷрьскаго . и҆же преселѝ насъ ꙁдѣ . и҆ реⷱ‍҇ и҆мъ ꙁорова́вель і҆ и҆сꙋсъ и҆ нача́лницы се́лъ і҆и̑левыхъ . нѣсть вамъ и҆ наⷨ съꙁида́ти до́мъ г҃ꙋ б҃ꙋ нашемꙋ . мы̀ б҄о са́ми съꙁи́ждемъ г҃ꙋ б҃ꙋ і҆и̑л҃вꙋ прилѣжне . ꙗ҆́коже повелѣ наⷨ кѷръ цр҃ь прь́скїи · Ꙗ҆́ꙁы́цы же ꙁе́м̾стїи пребыва́ющїи въ і҆ѹ҆де́и , стꙋжа́хꙋ па́кости тврѧ́ще , дѣло съꙁида́ти и҆ противо со́вѣтне настоѧ́хꙋ въꙁъбранѧ́юще е҆же съвръши́тисѧ дѣлꙋ съꙁида́нїѧ въ всѐ вре́мѧ живота̀ кѷра цр҃ѧ . и҆ продо́лжиша лѣтѣ дв҄ѣ , да́же до да́рїева црⷵтва ·
Глⷡ‍҇а , ѕ҃ · Въ вто́рое же лѣто црⷵтва дарїева , прⷪ‍҇рчьствова а҆г̾ге́ѧ , и҆ ꙁахарїѧ сн҃ъ а҆д̾дои̑нъ пророцы і҆ѹ҆де́и ради и҆же во і҆ѹ҆деи и҆ въ і҆ерⷵли́мѣ и҆́менемъ г҃а б҃а і҆и̑л҃ева на ни́хъ · Тогда̀ ст҄а ꙁоровавель сн҃ъ салаѳїилевъ , і҆ и҆сꙋ сн҃ъ і҆ѻ҆седе́ков̾ · Нача́ша соѕи́дати доⷨ гн҃ь и҆же е҆сть въ і҆ерⷵли́мѣ . со сꙋщими прⷪ‍҇рци гв҃и помага́ющꙋ иⷨ · В то́же времѧ прїиде к ни́мъ си́нъ воево́да сѷрїискїи , и҆ феникїискїи , и҆ саѳравꙋꙁаньскїи и҆ дрꙋѕи е҆го , и҆ реко́ша и҆мъ · Чїе повелѣнїе вамъ до́мъ сїи соѕидати и҆ кро́въ то́и , і҆ и́на вс҄ѧ съвръша́ете . и҆ кт҄о сꙋть строи́тели и҆же сїѧ соѕида́ютъ . и҆мѣша блгⷣть ѿ г҃а посѣще́нїѧ быв̾шаго на ниⷯ и҆же б҄ѣ въ плѣненїи , старци і҆ѹ҆де́истїи . и҆ не въꙁбрани́ша соѕидати . до́ндеже наꙁнаменꙋ́етсѧ да́рїю ѻ҆ всѣхъ тѣхъ . и҆ ѿвѣща́нно бꙋдеⷮ ѻ҆́браꙁъ же посла́нїи и҆же посла́ша да́рїю · Сисениⷵ вое̑вода сѷрїйскїи и҆ феникїискїи и҆ саѳравꙋꙁа́ньскїи , и҆ дрꙋѕи и҆же въ сѷрїѝ и҆ финикїѝ намѣстници . цр҃ю да́рїю целова́нїе . всѧ̀ ꙁна́на да бꙋдⷮꙋ гн҃ꙋ на́шемꙋ цр҃ю , ꙗ҆ко е҆гда прїидохоⷨⷨ въ стра́нꙋ і҆ѹ҆де́искꙋ , и҆ внидо́хомъ въ і҆ерⷵли́мъ граⷣ . ѻ҆брѣто́хомъ ѿ плѣне́нїа ста́рцовъ і҆ѹ҆де́скихъ въ і҆ерⷵли́мѣ гра́дѣ соѕида́ющїи до́мъ гн҃ь вели́къ но́въ ѿ ка́менїи кра́сныⷯ полага́юще и҆ чтⷵныⷯ и҆ древа на стѣна́х̾ . и҆ дѣла т҄а съ прилежа́нїемъ творѧтъ , и҆ преспѣваеⷮ дѣ́ло въ рꙋка́хъ и҆х̾ , и҆ въ все́и сла́вѣ и҆ любеꙁнѣише съвръша́юⷮ · Тогда̀ въпроси́хомъ старцевъ гл҃ющи . чїе повелѣнїе вамъ соѕида́ти до́мъ се́и и҆ дѣла т҄а ѻ҆снова́ете · Сегоже раⷣ‍ꙵ въпроси́хомъ иⷯ да вѣдомо сътво́риⷨ тебѣ . и҆ напи́шемъ т҄и чл҃къ предъста́телеи . і҆ и҆ме́неⷨ писа́нїѧ и҆спроси́хоⷨ ѿ ни́хъ  · И҆ тїѝ ѿвѣща́ша на́мъ гл҃ющи . мы е҆смѝ рабѝ гн҃и и҆же сътвори нб҃о и҆ ꙁе́млю . и҆ соѕида́шесѧ сїи до́мъ пре́же лⷮѣ тⷯѣ мно́гиⷯ ѿ цр҃ѧ і҆и̑л҃ева вели́каго и҆ крѣпкаго . и҆ сконча́сѧ · И҆ ꙗ҆́ко ѿц҃ы на́ши прогнѣва́ша и҆ съгрѣши́ша къ б҃ꙋ і҆и̑л҃вꙋ нбⷵномꙋ , преда́лъ иⷯ въ рꙋ́кꙋ навходоносо́рꙋ цр҃ю вало́ньскомꙋ . цр҃ѧ халъде́иска . до́мъ же то́и раꙁарѧющи сож̾го́́ша . и҆ лю́ди плениша і҆ и҆ꙁведо́ша въ вавѷлонъ · Въ пр́ьвое лѣто црⷵтвꙋю́щꙋ кѷрꙋ цр҃ю вавѷлоньскомꙋ писалъ кѷръ цр҃ь доⷨ то́и соѕида́ти . и҆ сщ҃е́нные сосꙋ́ды ꙁла́тые и҆ сре́брѧные и҆же и҆ꙁнесѐ навходоносоⷬ‍҇ ѿ до́мꙋ и҆же е҆сть въ і҆ерⷵли́мѣ . и҆ поставѝ ѧ҆̀ въ свое̑мъ ка́пищи . па́ки вꙁѧ́лъ т҄а кѷръ цр҃ь ѿ хра́ма и҆же бысть въ вавѷлонѣ и҆ преда и҆хъ ꙁоровавелю и҆ санаваса́рꙋ вое̑водѣ . и҆ повелѣно еⷵ е҆мꙋ ѿнесши да воꙁносѧ́тъ сїе сосꙋды . и҆ преⷣста́вѧтъ въ цр҃ковь и҆же еⷵ въ і҆ерⷵли́мѣ . и҆ цр҃ковь бж҃їю сїю соѕида́ти въ мѣстѣ еѧ̀ · Тогда̀ санаваса́ръ , ѻ҆́нъ пришеⷣ положѝ ѻ҆снова́нїе до́мꙋ гн҃ѧ и҆же е҆сть въ і҆ерⷵли́мѣ и҆ ѿ ѻ҆́ного до нн҃ѣ ѕиждетсѧ . и҆ не прїѧ́тъ сконча́нїа · Нн҃ѣ ѹ҆бо а҆́ще сꙋди́тсѧ ѿ тебѐ ѡѼ цр҃ю , пои҆́щеⷮсѧ въ цр҃ьскихъ кни́гохрани́лницаⷯ кѷра цр҃ѧ . и҆же сꙋть въ вавѷлонѣ · И҆ а́ще ѻбрѣтено бꙋ́детъ совѣтъ кѷра цр҃ѧ нача̀ т҄ꙋ бы́ти строе́нїю до́мꙋ гн҃ѧ и҆же е҆сть въ і҆ерⷵли́мѣ , и҆ сꙋди́тъсѧ ѿ господи́на цр҃ѧ на́шего , да напи́шеши ѻ҆ тѣхъ на́мъ · Тогда̀ да́рїи цр҃ь повелѣ въꙁыска́ти въ цр҃ьскихъ кни́гохранителницахъ и҆же въ вавѷло́нѣ · И҆ ѻ҆брѣтено быⷵ въ витанеѝ странѣ тиваръстѣи въ е҆ди́ноⷨⷨ лѣтописци , в не́мже напи́сана бѣхꙋ т҄а . лѣто пр́ьвое , црⷵтвꙋющꙋ кѷрꙋ цр҃ю . кѷръ цр҃ь повелѣ до́мъ гн҃ь и҆же е҆сть въ і҆ерⷵли́мѣ соѕида́ти . и҆дѣже жрѧ́хꙋ ѻ҆гнемъ беꙁъпреста́ни . е҆го́же высота̀ бꙋ́детъ лако́тъ , ѯ҃ . и҆ ширина̀ лако́тъ , ѯ҃ . стѣна̀ ка́мени тесаного покровъ дре́вѧнъ ѿ дщиц̾ новы́хъ е҆ді́нъ , и҆ расхо́ды да́ти ѿ до́мꙋ кѷра цр҃ѧ . сщ҃енные же сосꙋды въ до́мъ гн҃ь толи́ко ꙁла́тнаѧ , ꙗ҆́коⷤ‍ⷷ сре́бренаѧ и҆же вꙁѧ́лъ навходоносоръ ѿ до́мꙋ гн҃ѧ и҆же е҆сть въ і҆ерⷵли́мѣ , и҆ принеслъ въ вавѷлонъ , да поста́вѧⷮ в̾ домꙋ̀ въ і҆ерⷵлі́мѣ и҆деже б҄ѣхꙋ поста́влена пре́жде . да поста́вѧⷮсѧ та́мо · И҆ повелѣ же цр҃ь прїлежати сисеⷩ‍҇нѣ вое̑водѣ сѷрїискꙋ и҆ финикеискꙋ и҆ сатравꙋꙁа́ньскꙋ и҆ дрꙋгоⷨ е҆го и҆же ѹ҆чинени бѧ́хꙋ в сѷрїѝ , и҆ финекїи намѣстницы да не воⷥбранѧюⷮ того̀ мѣ́ста ѻ҆́трокꙋ кѷровꙋ ꙁороваве́лю , нача́лника же і҆ѹ҆де́и , и҆ ста́рецъ і҆ѹ҆де́искихъ . до́мъ гн҃ь ѻ҆́нъ соѕида́ти  . и҆ а́ꙁъ б҄о повелⷯѣ по в̾семъ соѕида́ти . и҆ съ прилежа́нїемъ ꙁрѣти да помо́гⷮꙋ и҆же сꙋть ѿ плене́нїѧ і҆ѹ҆деѻⷨ дон̾деже съвръши́тсѧ хра́мъ гн҃ь . и҆ ѿ да́ни ѹ҆до́лїи сѷрїѝ и феникїѝ . любовне повелѣ даѧ́ти тѣмъ чл҃коⷨ на жр́ътвꙋ гн҃ю ꙁороваве́лю приста́вникꙋ . ю҆́нцы и҆ ѻ́вны и҆ а҆гньци · Та́коже и҆ пшеницꙋ , и҆ со́ль , и҆ вино̀ , и҆ е҆ле́и , вы́нꙋ на всѧ́ко вре́мѧ , ꙗ҆́коⷤ‍ⷷ сщ҃е́нницы и҆же сꙋть въ і҆ерⷵли́мѣ рекꙋтъ , на всѐсож̾же́нїе по всѧ̀ дн҃и беꙁъ пога́шенїѧ . да принесꙋтсѧ воꙁлїѧнїѧ вы́шнемꙋ б҃ꙋ ꙁа цр҃ѧ и҆ ѻ́троки е҆го . и҆ да мо́лѧⷮ ꙁа и҆хъ живо́тъ . и҆ да въꙁ̾вѣсти́тсѧ и҆ не престꙋпле́но бꙋ́детъ ничто́же ѿ си́хъ и҆же пи́сана сꙋть · А҆́ще же солжетъ кт҄о да прїиметсѧ древо ѿ своиⷯ и҆́стинныⷯ и҆ да ѻ҆́бѣсиⷮсѧ . и҆ бл҃гаѧ тѣхъ цр҃ю припи́шꙋтсѧ . сего ради и҆ г҃ь е҆мꙋ и҆мѧ въꙁва́но е҆сть тꙋ и҆стребиⷮ всѧ́кого цр҃ѧ и҆ ꙗ҆ꙁы́ки и҆же рꙋ́кꙋ свою простретъ въꙁдръжа́ти , и҆л҄и лꙋка́во въꙁдръжа́ти доⷨ гн҃ь то́и и҆же е҆сть въ і҆ерⷵли́мѣ . а҆ꙁ же да́рїи цр҃ь повелѣхъ беꙁ̾ всего̀ сїа сътворити ·
Глⷡ‍҇а , ꙁ҃ · Тогда̀ сисинїи пр́ьвыи по цр҃и вое̑вода сѷрїѝ , и҆ финикїи , и҆ саѳравꙋꙁа́нїи , и҆ съ дрꙋ́гими послꙋша́ющими тⷯѣ , и҆же ѿ да́рїѧ цр҃ѧ бѧ́хꙋ иⷨ повелѣна , настоѧ́хꙋ сщ҃еннымъ ст҃ыⷨ дѣ́ломъ , потща нѣише содѣлова́ющи , съ ста́рци і҆ереѻ́въ , и҆ нача́лници ст҃ыхъ . и҆ преспѣва́ша сщ҃е́нна ст҃аа дѣла , прорица́ющи б҄о аг̾ге́ѧ и҆ ꙁахарїѧ прⷪ‍҇рци , и҆ съвръши́ша сїѧ по ꙁаповѣди г҃а б҃а і҆и̑л҃ева . се́и совⷮѣ кѷра и҆ дарїѧ , и҆ а҆ртаѯерѯа цр҃еи пр́ьскихъ . до шеста́го лѣта да́рїѧ цр҃ѧ пр́ьскаго · И҆ съвръшенъ бы́сть доⷨ ст҃ыи на́шъ да́же до третїѧ́го и҆ двадесѧтаго дн҃е , мцⷵа а҆до́ра · Шестаⷢ‍҇ лѣта да́рїѧ цр҃ѧ , и҆ сътвори́ша сн҃ве і҆и̑л҃еви и҆ сщ҃е́нницы и҆ левѷти . и҆ прочїѝ , и҆же бѣхꙋ ѿ плѣне́нїѧ , и҆же наставлени сꙋть . по тѣхъ и҆же напи́сана сꙋть в̾ кни́ѕѣ моѷсїѻ҆вѣ · И҆ принесо́ша въ ѻ҆бновленїе цр҃кви гн҃и . ю҆́нецъ , р҃ , ѻ҆́венъ , с҃ , . а҆гнецъ , у҃ . и҆ коꙁлоⷡ‍҇ ꙁа грѣхи в̾сего̀ і҆и̑л҃ѧ в҃і . по числꙋ ѿ колѣна і҆и̑л҃ва , в҃і · И҆ ста́ша сщ҃е́н̾ницы и҆ левѷти , ѻ҆дѣа́н̾ны въ ри́ꙁы по колѣнохъ на дѣ́ло г҃а б҃а і҆и̑л҃ева , по кни́ѕѣ моѷсїѻвѣ . и҆ вратари по е҆ді́ныхъ ко́ждо две́рехъ . и҆ съдѣ́аша сн҃ове і҆и̑л҃еви с тѣми и҆же бѧхꙋ ѿ плѣненїѧ па́схꙋ , д҃і , лꙋнѣ мⷵца пр́ьваго · Ꙗ҆́ко ѻ҆ст̀ишасѧ сщ҃е́н̾ницы и҆ левѷти . в̾кꙋпѣ и҆ вс҄и сн҃ве плѣне́ныи  , ꙗ҆́ко ѻ҆чисти́шаⷵ и҆ пожро́шⷶ па́схꙋ всⷨⷨѣ сн҃омъ плѣне́ныⷨ , вс҄и въкꙋпѣ ѻ҆чисти́шаⷵ . и҆ пожроша па́схꙋ всѣмъ сн҃овоⷨ и҆ племенемъ , и҆ бра́тїаⷨ и҆хъ сщ҃енникоⷨ и҆ себѣ сами · И҆ ꙗ҆до́ша сн҃ове і҆и̑л҃еви и҆же бѧ́хꙋ ѿ плѣненїѧ всѝ и҆ ѻ҆ста́вшїи ѿ сквернъ ꙁеⷨлѧ̀ то́ѧ и҆щꙋщи г҃а . и҆ просвѣща́ша дн҃ь пра́ꙁникъ ѻ҆прѣ́снокомъ сеⷣмь дн҃їи пирꙋ́ющи преⷣ гм҃ъ , и҆же ѻ҆братѝ совⷮѣ цр҃ѧ а҆сѷрьскаго в неⷨ , ѹ҆твръди́ти рꙋ́кꙋ и҆мъ на дѣ́ла г҃а б҃а і҆и̑лева · ҃
Глⷡ‍҇а , и҃ · И посемъ бы́сть црⷵтвꙋ́ющꙋ а҆ртаѯерѯꙋ цр҃ю пр́ьскомꙋ . пристꙋпи е҆́ꙁдра сн҃ъ сарїиⷩ‍҇ е҆ꙁерїевъ хелкїевъ . сн҃овъ солꙋньмовъ , саⷣдоковъ , а҆хитовъ , а҆мерїевъ , е҆ꙁїевъ , мемероѳъ , а҆ре́евъ , саѹ҆и̑евъ , вокъка евъ , а҆висꙋмовъ , финее̑съ , е҆леа̑ꙁара , а҆аро́нъ пр́ьваго сщ҃ен̾ника . То́и е҆́ꙁдра в̾ꙁы́де ѿ вавѷлона , ꙗ҆ко пи́сецъ и҆ ѹ́менъ сы́и в̾ ꙁако́нѣ моѷсїѻ҆вѣ и҆же да́нъ е҆сть ѿ г҃а і҆и̑л҃ева · И҆ далъ е҆мꙋ цр҃ь сла́вꙋ , и҆ ꙗ҆́ко ѻ҆брѣлъ бл҃годаа́нїе въ в̾семъ достоанїѝ и҆ желанїи преⷣ ни́мъ · И҆ в̾ꙁыидо́ша в̾кꙋпѣ с ни́мъ ѿ сн҃овъ і҆и̑л҃евъ и҆ сщ҃енниⷦ‍҇ и҆ левѷтъ . и҆ сщ҃енно пѣв̾цевъ цр҃ковныⷯ , и҆ вратарїи , и҆ рабѝ цр҃ковныа въ і҆ерⷵлимѣ · Лѣта сеⷣмаго црⷵтвꙋю̑щꙋ а҆ртаксерѯꙋ въ пѧ́тыи мⷵць · То лѣто сеⷣмое е҆сть црⷵтвꙋ и҆сходѧ́щїи ѿ вавѷлона новомѣ́сѧчныи пр́ьваго мⷵца . прїидо́ша въ і҆ерⷵли́мъ , по да́нномꙋ иⷨ по́спѣхꙋ в̾ пꙋть ѿ г҃а , въ си́хъ б҄о е҆́ꙁдра вели́ко накаꙁа́нїе въꙁдръжа́ше . дабы̀ не ѻ҆пꙋсти́лъ н҄икто иⷨ и҆же бы́сть ѿ ꙁако́на гн҃ѧ , и҆ повеленїи и҆хъ наѹча́щи весь і҆и̑л҃ь всеѧ̀ пра́вды и҆ сꙋ́да . припада́ющаго пи́сан̾наго повелѣнїѧ ѿ а҆ртаѯерѯа цр҃ѧ къ е҆́ꙁдрѣ сщ҃ен̾никꙋ и҆ четцꙋ ꙁако́на гн҃ѧ · Є҆мꙋже е҆сть поⷣписа́нїе поⷣлежа́щее . цр҃ь а҆ртаѯерѯъ , е҆ꙁⷣрѣ сщ҃е́нникꙋ и҆ четцꙋ ꙁако́на гн҃ѧ цѣлованїе чл҃колю́бїе а҆́ꙁъ сꙋдѧ́и , повелⷯѣ хотѧщиⷨ ѿ ꙗ҆ꙁы́ка і҆ѹ҆де́искаго , съ волею бл҃гою , ѿ сщ҃е́нникъ и҆ левѵⷮ и҆же сꙋть въ црⷵтвїи мое̑м̾ , и҆тѝ с тобо́ю въ і҆ерⷵли́мъ до і҆и̑л҃ѧ · Є҆ли́ци ѹ҆бо въжделѣ́ютъ пои̑ти с тобо́ю , да събира́ютсѧ и҆ да по́идꙋтъ ꙗ҆́коже ѹ҆гоⷣно мн҄ѣ , и҆ сеⷣмиⷨ дрꙋгомъ мои̑м̾ совѣтникомъ да посѣтѧ́тъ , и҆же дѣю́тсѧ въ і҆ѹ҆деѝ і҆ и҆ерⷵли́мѣ дръжа́щи ꙗ҆́ко е҆сть въ ꙁако́нѣ гн҃и . и҆ да вно́сѧтъ да́ры г҃ꙋ і҆и̑л҃евꙋ , и҆же ѻ҆бѣщахъ , а҆́ꙁ же и҆ прїѧ́тели въ і҆ерⷵлиⷨ . и҆ вс҄е ꙁла́то и҆ сребро̀ чт҄о ѻ҆брѣтено бꙋ́детъ въ странѣ въ ва́вилонѣ . г҃ꙋ въ і҆ерⷵлимѣ съ даро́ваныⷨ ѿ ꙗ҆ꙁы́къ въ цр҃ковь г҃а б҃а иⷯ и҆же е҆сть въ і҆ерⷵли́мѣ · да и҆ꙁбере́тсѧ т҄о ꙁла́то и҆ сребро̀ къ ю́нцемъ , и҆ ѻ́вномъ и҆ а́гнецеⷨ , і҆ и҆же тѣмъ послѣдꙋ́ютъ · да принесꙋтъ жрътвы г҃ꙋ на ѻ́лтарь г҃а б҃а и҆хъ и҆же есть въ і҆ерⷵли́мѣ · И҆ всѧ̀ е҆ли́каⷤ‍ⷷ хо́щеши съ бра́тїею твоею съсътвори́ти ꙁла́то и҆ сребро̀ , совръши по во́ли и҆ по повелѣнїю г҃а б҃а твое̑го . и҆ сщ҃еⷩ‍҇наа ст҃аа сосꙋ́ды гн҃ѧ и҆же дана̀ сꙋть тебѣ , къ дѣ́лꙋ домꙋ г҃а б҃а твое̑го и҆же еⷵ въ і҆ерⷵли́мѣ . да положи́ши преⷣ гм҃ъ бм҃ъ твои̑мъ въ і҆ерⷵли́мѣ · И҆ про́чаѧ е҆ли́ка же а҆́ще тебѣ потребна бꙋ́дꙋтъ къ дѣломъ хра́мꙋ б҃а твое̑го . да дасѝ ѿ црⷵкаго сокро́вища а҆́ꙁъ б҄о а҆ртаѯерѯъ цр҃ь повелѣ стра́жемъ съкро́вища сѷрїискаго , и҆ финикїискаго , да е҆ли́коже пи́шеⷮ е҆́ꙁдра сщ҃е́н̾никъ и҆ чтецъ ꙁако́на гн҃ѧ вы́шнѧго , любе́ꙁнѣ́ише да дастьсѧ е҆мꙋ , да́же до сребра̀ тала́нтъ , р҃ . Та́коже и҆ до пшеницы , спꙋ́довъ р҃ . и вина̀ до мѣръ , р҃ . і҆ и́на е҆ли́ка же ѿ мно́жества вс҄ѧ по ꙁако́нꙋ бж҃їю , да съвръши́тсѧ с поспѣшенїем̾ бг҃ꙋ вы́шнемꙋ . да не въста́неⷮ гнѣвъ на црⷵтво цр҃ево , и҆ сн҃овъ сн҃овомъ е҆го · Ва́м же речетсѧ и҆ всѣмъ сщ҃е́н̾никоⷨ и левѷтомъ , и҆ щ҃е́ннымъ пѣвцемъ и҆ вра́тникомъ и҆ ра́бомъ цр҃кви и кꙋп̾цеⷨⷨ , и҆ писцевъ цр҃кви то́ѧ · Ни е҆ді́на да́нь , ниже е҆ді́ны и҆́ныѧ тѧготы̀ да не наставѧⷮсѧ и҆ ни́же и́мать никтоⷤ‍ⷷ ѻ҆́бласти ста́влѧти иⷨⷨ ничто́же · Ты же е҆́ꙁдра по премꙋдрости бж҃їей , поста́ви сꙋдїѧ да сꙋдѧтъ въ все́и сѷрїѝ и҆ финикїѝ . и҆ всⷯѣ и҆же ꙁако́на б҃а твое̑го не ꙁна́ютъ , і҆ и҆же ꙁна́ют̾ ѹ҆чѝ · да и҆ вс҄и и҆же престꙋпѧ́тъ ꙁакоⷩ‍҇ бж҃їи и҆ црⷵкїи . т̾ще́но да ѻ҆сꙋдѧтсѧ , и҆ли смр҃тїю и҆ли мꙋче́нїеⷨ и҆ли сре́броⷨ во ꙁабра́нїе , и҆ли иⷥгна́нїеⷨ . и҆ реⷱ‍҇ е҆́ꙁдра писе́ц̾ · Блⷵве́нъ саⷨ е҆ді́нъ г҃ь б҃ъ ѿц҃ь моиⷯ и҆же даⷧ‍҇ сїю во́лю в̾ срⷣце цр҃ево , просла́вити доⷨ е҆го и҆же е҆сть въ і҆ерⷵли́мѣ . и҆ менѐ бл҃гочествова преⷣ цр҃еⷨ , и҆ совⷮѣников̾ , и҆ прїѧтелїи и҆ вельмо́жъ е҆го · И҆ а́ꙁъ крѣпокъ срⷣцемъ сътворе́нъ бы́хъ по по́мощи г҃а б҃а мое̑го · И҆ собраⷯ ѿ і҆и̑л҃ѧ мꙋж́и да въкꙋпѣ в̾ꙁыидꙋтъ е҆мꙋ . и҆ тїи сꙋть преⷣстатели по свое̑мꙋ ѿч҃ьствꙋ и҆ нача́лъствъ чⷵтныхъ и҆же со мно́ю и҆сходѧщїи ѿ вавѷлона въ црⷵтво а҆ртаѯеⷬ‍҇ѯа цр҃ѧ , ѿ сн҃овъ финее̑совыⷯ , гиръсо́нъ . ѿ сн҃овъ и҆ѳара́мовыⷯ , гемаи̑лъ . ѿ сн҃въ двⷣвыⷯ лат̾тⷵꙋ сн҃ъ сехенїевъ . ѿ сн҃овъ фаре́совых , ꙁаха́рїѧ , и҆ с ниⷨ ѻ҆пи́саныⷯ мꙋжїи , р҃н · И҆ ѿ сн҃овъ фало́моновыхъ , а҆велїѧ , и е҆нїа́съ ꙁаха́рїин̾ , и҆ с ни́мъ мꙋж́їи с҃о . ѿ сн҃овъ ꙁаѳꙋевъ , сехонїѧ е҆ꙁеи̑левъ . и҆ с ниⷨ мꙋ́жїи , т҃ . ѿ сн҃овъ а҆динови́ѳъ , і҆ѻ҆наѳꙋ́искаго , и҆ с ниⷨ мꙋж́їи , с҃и . ѿ сн҃овъ и҆ламовыхъ , і҆е̑сїа гоѳолїевъ . и҆ с ни́мъ мꙋжїи о҃ , ѿ сн҃овъ сафатїевыхъ , ꙁарїѧ , махаи́льскїи и҆ с ни́мъ мꙋжїи , п҃ . ѿ сн҃овъ і҆ѻ҆а̑в̾вадїѧ , и҆еꙁи́лꙋ . и҆ с ниⷨ мꙋж́їи , св҃і . ѿ сн҃овъ вани́довыхъ а҆саламо́ѳъ сн҃ъ е҆саѳїевъ . и҆ с ни́мъ мꙋжїи , р҃ѯ , и҆ ѿ сн҃овъ вавїев̾ , ꙁахарїѧ , виваїа́скїи . и҆ с нимъ мꙋжїи к҃и . ѿ сн҃овъ а҆ста́ѳъ , и҆ѻ҆а́н̾нъ , а҆ката́нъ , и҆ с нимъ мꙋжїи , р҃і . ѿ сн҃овъ а҆доника́мовыхъ послѣднїи и҆ сїѧ сꙋть и҆мена̀ и҆хъ . е҆лифала́мъ сн҃ъ е҆ве́ль и҆ ѻ҆ме́їа . и҆ с ни́мъ мꙋжїи о҃ . и҆ ѿ сн҃овъ ваѹ҆дїевыхъ и҆стакꙋр̾скаго . и҆ с ни́мъ мꙋжїи о҃ . и҆ събра и҆хъ к рѣцѣ и҆же нарица́етсѧ ѳераⷩ‍҇ и҆ ѻ҆полчишасѧ тридне́вно ꙁдѣ · и҆ поѹ҆чѝ и҆хъ , и҆ ѿ сн҃овъ сщ҃енникъ и҆ ѿ левѷтъ , не ѻ҆брѣто́хъ та́мъ . и҆ посла̀ къ е҆леа̑ꙁарю и҆ се прїидо́ша и҆ маꙁма́нꙋ , и҆ а҆лнаѳа́нꙋ и҆ самеа́ю , и҆ ѻ҆ри́вꙋ , наѳа́нꙋ , и҆ е҆ната́нꙋ , и҆ мосолъламо́нꙋ , води́телеи ѹ҆ченыхъ · И҆ рекохъ и҆мъ да прїидꙋтъ къ дадею вожꙋ , и҆же бысть преⷣ мѣстомъ храни́лницы и҆ ꙁаповѣдавыи и҆ꙁбра́ти дод̾де́ю , и҆ бра́тїи е҆го , и҆ тѣмъ и҆же въ мѣстѣ хранилникомъ . да по́слетъ на́мъ и҆же сщ҃е́нъство въꙁдадѧ́тъ в до́мъ г҃а б҃а на́шего . и҆ꙁведо́ша наⷨ по рꙋцѣ ѕѣлнѣ г҃а б҃а на́шего мꙋж́и ѹ҆чены . ѿ сн҃овъ моѻ҆лы . сн҃овъ левїинъ . сн҃овъ і҆и̑л҃евыхъ . севевїѧ , сн҃овъ и҆ бра́тїи , и҃і . а҆ꙁ̾вїѧ . и҆ а҆минъ . ѿ сн҃овъ сн҃овомъ хананее̑вымъ . и҆ сн҃овъ и҆хъ мꙋ́жїи , к҃ · И҆ ѿ тѣхъ и҆же въ цр҃кви слꙋжа́хꙋ ꙗ҆́же да́де давы́дъ . и҆ тїѝ нача́лницы къ дѣла́нїю левѷтъ цр҃кви слꙋжа́щи , с҃к · Всѧⷤ‍ⷷ и҆мена ꙁнаменова́н̾на сꙋть въ писа́нїихъ . и҆ ѻ҆бѣщахъ т҄ꙋ по́сть и҆ ю́ношамъ преⷣ гм҃ъ бм҃ъ на́шимъ . да въꙁы́щемъ ѿ него̀ бл҃гїи пꙋть наⷨ і҆ и҆же с на́ми бѣхꙋ . и҆ сн҃омъ на́шим̾ и҆ скотомъ . ѹ҆срамиⷯ бо сѧ въспроси́ти ѿ цр҃ѧ пѣшихъ и҆ ко́н̾никъ провоⷣниковъ , ради беⷥскорбїѧ проти́вꙋ сꙋпоста́тъ на́шихъ · Рекоⷯ б҄о цр҃ю̀ , ꙗ҆́ко си́ла г҃а на́шего е҆сть с ни́ми и҆же и҆́щꙋтъ е҆го всѣмъ жела́нїемъ . и҆ паки воꙁмолили е҆смы̀ г҃а б҃а на́шего по си́хъ · И҆ бл҃го прошенїе на́ше полꙋчихоⷨ . и҆ ѿлꙋчихъ ѿ нароⷣ преⷣста́тель и҆ сщ҃ен̾никъ мꙋж́їи , в҃і . и҆ е҆сельвїю , и҆ а҆самїю и҆ с ни́мъ ѿ братїи иⷯ мꙋ́жїи , і҃ . и҆ поставиⷯ и҆хъ надъ ꙁла́тоⷨⷨ и҆ сре́броⷨ и҆ сосꙋды сщ҃ен̾ными домꙋ б҃а нашего . и҆же даде цр҃ь и҆ совѣтницы е҆го и҆ нача́лницы . весь же і҆и̑л҃ь ста́выи . преда́хъ и҆мъ сребра̀ талаⷩ‍҇тъ х҃н . и҆ сосꙋдъ сребрѧ́ныⷯ тала́н̾тъ , р҃ . и҆ ꙁла́та талан̾тъ , р҃ . и҆ сосⷣꙋ поꙁлащеныⷯ , к҃ . и҆ сосⷣꙋ мѣ́дѧныхъ ѿ и҆ꙁбран̾ныа мѣ́ди блещащасѧ ꙁлатовиⷣне , в҃і , и҆ рекохоⷨ и҆мъ . и҆ в҄ы ст҃и е҆сте г҃ꙋ . и҆ сосꙋды сꙋть ст҃ы . и҆ ꙁла́то и҆ сребро̀ ѻ҆бѣща́нно еⷵ г҃ꙋ бг҃ꙋ ѿц҃ь нашихъ . бди́те и҆ съхраните до́ндеже въꙁдади́те вы̀ ѿ наро́дъ предъста́телемъ и҆ сщ҃ен̾никомъ и҆ левѷтомъ и҆ нача́л̾никомъ гра́довъ і҆и̑л҃евъ въ і҆ерⷵли́мѣ въ сосꙋдохранителницы до́мꙋ б҃а нашего . и҆ тїи же прїѧ́ша сщ҃ен̾ницы и҆ левѷти ꙁла́то и҆ сребро̀ и҆ сосꙋды . въꙁнесоша въ і҆ерⷵліⷨ въ цр҃ковь гн҃ю · И҆ и҆до́хомъ ѿ рѣкѝ ѳе́ра , дн҃ѧ в҃і , мⷵца , а҃ . внидо́хоⷨ въ і҆ерⷵлимъ съ крѣпкою рꙋко́ю г҃а нашего и҆же съ на́ми , і҆ и҆ꙁбави насъ г҃ь ѿ и҆схо́да пꙋтѝ ѿ всѣхъ вра́гъ , и҆ прїидо́хомъ въ і҆ерⷵлимъ . и҆ е҆гда бысть ꙁдѣ тре́тїи дн҃ь , въ д҃ же дн҃ь мѣ́рено ꙁла́то и҆ сребро̀ , и҆ предано е҆сть в до́мъ г҃а б҃а нашего . мармо́ѳѣ сн҃ꙋ и҆ѻ҆рїинꙋ сщ҃ен̾ничю . и҆ с ни́мъ быⷧ‍҇ е҆леа̑ꙁа́ръ сн҃ъ финее́соⷡ‍҇ . и҆ бѧ́хꙋ с ни́ми савадо́съ сн҃ъ и҆сꙋсов̾ и҆ моиѳъ саван̾ни сн҃ъ , котлы́ же числоⷨ и҆ к мѣрѣ всⷨѣ , пи́сана е҆сть вс҄ѧ вага̀ и҆хъ в то́и ча́съ · И҆ и҆же прїидо́ша ѿ плѣне́нїѧ . принесо́ша жрътвꙋ б҃ꙋ і҆и̑л҃евꙋ  , ю҆́нець в҃і . ꙁа весь і҆и̑л҃ь . ѻ́венъ ѕ҃ , а҆гнецъ , о҃в , коꙁло́въ в҃і . ꙁа сп҃сенїе , вс҄ѧ въ жрътвꙋ гн҃ю , и҆ ѿда́ша ꙁаповѣди цр҃вы и҆ ц҃ревымъ расмотри́телеⷨ и҆ е҆па́р̾хоⷨ , селъ сѷрїи и҆ финикїи , и҆ чествовашⷶ ꙗ҆ꙁы́ки и҆ цр҃ковь гн҃ю , и҆ съвръше́но симъ пристꙋпи́ша къ мнѣ предъста́тели рекꙋщи . не ѿлꙋчи́сѧ ро́дъ і҆и̑л҃евъ · И҆ нача́лницы , и҆ сщ҃енницы , и҆ левѷти , и҆ноплеме́ннїи ꙗ҆ꙁы́цы , и҆ ро́ди ꙁе́м̾стїи , и҆ нечистоты̀ ѿ ро́довъ ханане́ѻвъ , и҆ хетъѳе́ѻвъ , и҆ ѳереꙁе́ѻвъ , и҆ е҆вꙋсе́ѻвъ и҆ моа̑ви́товъ , и҆ е҆гѷптѧнъ і҆ и҆дꙋме́ѻвъ , и҆ сложе́ни б҄о сꙋть дще́ри и҆хъ и҆ сн҃ове и҆хъ , и҆ мѣша́но е҆сть сѣмѧ ст҃ое къ и҆ноплемен̾никоⷨ ꙗ҆ꙁыⷦ‍҇ ꙁем̾скихъ , и҆ ча́стницы быша преⷣста́тели и҆ вельмо́жи беꙁако́нїѧ сего ѿ нача́ла ве́щи и҆ скоро посе́мъ слы́шахъ т҄а , раꙁдра́хъ ѻ҆дѣѧ́нїѧ и҆ сщ҃еннꙋю риꙁꙋ , и҆ раⷥдира́юще вла́сы главы̀ и҆ бра́ды , и҆ седѣхъ ско́рбенъ и҆ печаленъ , и҆ събра́шесѧ къ мнѣ е҆ли́коже тогда̀ придвиꙁа́хꙋсѧ въ сло́во г҃а б҃а і҆и̑л҃ева со мно́ю пла́чющи на беꙁако́нїе т҄о , и҆ сѣдѧⷯ ско́рбеⷩ‍҇ даже до вечернеи жрътвы , и҆ въстаⷯ ѿ поста раꙁдра́на и҆мѣ́ющи ѻ҆дѣѧ́нїѧ и҆ сщ҃еннꙋю ри́ꙁꙋ , и҆ преклониⷯ колѣнѣ и҆ простира́ющи рꙋцѣ къ г҃ꙋ реко́хъ · Ги҃ постыдѣхсѧ и҆ ѹ҆срами́х̾сѧ преⷣ лице́мъ твои̑мъ . грѣси б҄о наши ѹ҆мно́жишасѧ на глава́хъ на́шихъ . и҆ беꙁако́нїѧ на́ша въꙁдвиго́шасѧ да́же до нб҃си е҆щѐ ѿ вре́менъ ѿц҃ъ на́шихъ е҆смы̀ въ вели́цѣ грѣсѣ да́же до дн҃е сего . и҆ ра́ди грѣ́хъ на́шиⷯ и҆ ѿц҃ъ на́шиⷯ е҆смы̀ преда́ни съ бра́тїѧми на́шими съ цр҃ьми и҆ съ сщ҃ен̾ники на́шими цр҃емъ ꙁе́м̾нымъ въ ме́чь . и҆ плѣне́нїе и҆ въ грабле́нїе съ стꙋде́нїемъ да́же до дне́шнѧго дн҃е · И҆ нн҃ѣ коли́ко е҆сть чт҄о слꙋчи́сѧ на́мъ млрⷵдїе ѿ тебѐ г҃и б҃е . и҆ ѻ҆ста́ви намъ ко́рень , і҆ и҆мѧ в̾ мѣсто ст҃ое твое е҆же ѿкры́ти свѣтлость  . в̾ домꙋ̀ г҃а б҃а на́шего , дати намъ пи́щꙋ въ всѐ вре́мѧ рабо́ты на́шеѧ , и҆ е҆гда̀ слꙋжа́хомъ не бы́хомъ ѻ҆ста́влени ѿ г҃а б҃а на́шего , но постави насъ въ бл҃годаѧ́нїе преⷣ цр҃емъ пе́рьскимъ дати намъ пи́щꙋ , и҆ прославити цр҃ковь г҃а нашего , и҆ съѕидати пꙋсты́ню сїѻ́ньскꙋ дати намъ неподвижи́мꙋ въ і҆ѹ҆де́и і҆ерⷵлимѣ , нн҃ѣ чт҄о рече́мъ г҃и и҆мѣ́ющи сїѧ , престꙋпи́хомъ б҄о повеле́нїѧ твоѧ̀ ꙗ҆́же далъ е҆си в рꙋ́ки ѻ҆́трокомъ твоиⷨ пррⷪ‍҇комъ гл҃ющи · Ꙗ҆́ко ꙁемлѧ̀ е҆сть в ню́же въхо́дите въꙁдержати достоѧ́нїе е҆ѧ̀ , ꙁемлѧ̀ ѻ҆сквернена е҆сть поро́комъ и҆ноплеме́нныхъ ꙁе́мль , и҆ нечисто́тъ и҆хъ и҆спо́лнишасѧ , и҆ нн҃ѣ дще́ри ваша не сложи́те сн҃омъ и҆хъ , и҆ дще́ри и҆хъ не прїемли́те сн҃овомъ вашимъ , и҆ не в̾ꙁыщи́те ми́ръ и҆мѣти с ни́ми въ всѐ вре́мѧ , да ѹ҆крѣпи́в̾шесѧ ꙗ҆ди́те предо́брыа ꙁемлѝ , и҆ достоѧ́нїе раꙁдѣлѧ́ите сн҃овомъ вашиⷨ даже до́ вѣка · И҆ и́же слꙋчатсѧ наⷨ , всѧ̀ сътво́рѧтсѧ ради дѣ́лъ на́шиⷯ лꙋка́выⷯ , и҆ вели́кихъ грѣ́хъ на́шиⷯ , т҄ы бо г҃и ѻ҆блег̾чи́лъ грѣхѝ на́ша , и҆ да́лъ е҆си на́мъ сїи ко́рень , и҆ па́ки ѻ҆брати́лисѧ е҆смы̀ престꙋпи́ти ꙁако́н̾наа твоѧ̀ , ꙗ҆́ко помѣша́емсѧ нечистота́ми и҆ноплеме́нныхъ ꙗ҆ꙁы́къ ꙁе́мъскихъ , не гнѣ́ваеши ли сѧ погꙋби́ти насъ до́ндеже не ѻ҆ста́нетсѧ ко́рень і҆ и҆мѧ на́ше · Ги҃ б҃е і҆и̑л҃евъ и҆́стинеⷩ‍҇ е҆си , и҆ ѻ҆ста́ б҄о сѧ ко́рень да́же до дне́шнѧго дн҃е · Се нн҃ѣ е҆смы̀ преⷣ тобо́ю въ беꙁако́нїиⷯ на́шихъ , нѣсть па́ки ста́ти преⷣ тобо́ю в си́хъ · И҆ е҆гда̀ пребыва́ше и҆сповѣда́ющисѧ е҆́ꙁдра , пла́чющи на ꙁемли ниць просте́ртъ преⷣ цр҃ковїю · Съвокꙋпишасѧ преⷣ ниⷨ ѿ і҆ерⷵлима нароⷣ вели́къ ѕѣ́ло , мꙋж́и и҆ же́ны и҆ ю́ноша и҆ ю́ноши , пла́чь б҄о бы́сть вели́къ в то́мъ мно́жествѣ , и҆ въꙁопѝ и҆е̑хонїѧсъ и҆е̑л̾левъ ѿ сн҃овъ і҆и̑л҃ев̾ , рече е҆́ꙁдрѣ , м҄ы ѹ҆ г҃а б҃а съгрѣши́хомъ и҆же въꙁлюби́хомъ наⷨ сва́дьбꙋ жены̀ и҆ноплеме́нныⷯ ѿ ꙗ҆ꙁы́къ ꙁемлѝ · И҆ нн҃ѣ ѹ҆бо е҆сть наⷣ тобо́ю ве́сь і҆и̑л҃ь , в си́хъ б҄о да бꙋ́детъ клѧ́тва ѿ г҃а . и҆ꙁгна́ти всѣ́хъ же́нъ нашихъ , и҆же ѿ и҆ноплеме́нныхъ сꙋть съ ча́ды и҆хъ · Ꙗ҆́ко тебѣ повелѣ́но е҆сть ѿ бо́лшихъ по ꙁако́нꙋ гн҃ю . въста́ющи проповѣж́дь , к тебѣ пристои̑тъ дѣ́ло . и҆ м҄ы с тобо́ю е҆смы̀ , мꙋжестве́нно сътвори́мъ , и҆ въстаⷡ‍҇ е҆́ꙁдра , ꙁаклѧ̀ началниковъ сщ҃ен̾ническихъ и҆ левѷтъ , и҆ всего і҆и̑л҃ѧ сътворити по семꙋ̀ клѧ́шасѧ ·
Глⷡ‍҇а , ѳ҃ · И въста̀ е҆́ꙁдра ѿ притво́ра цр҃кви и҆детъ въ сосꙋ́дохрани́лницꙋ , и҆ѻ҆анановꙋ сн҃а е҆лїаси́вова , чреⷥ но́щь т҄ꙋ не в̾кꙋшаше хлѣ́ба , ни пи́тъ воды̀ , рыдаѧ на беꙁако́нїѧ мно́жествъ , и҆ бы́сть проповѣданїе въ все́и і҆ѹ҆де́и , і҆ерⷵлимѣ , всѣ́мъ и҆же бѧ́хꙋ ѿ плѣне́нїѧ , е҆же въ і҆ерⷵлимѣ събра́тисѧ да ко́ждо и҆же не въстече́тъ въ два̀ и҆ли тр҄и дн҃и по сꙋ́дꙋ преⷣсѣдѧ́щихъ ста́рецъ . во́ꙁметсѧ и҆мѣнїе и҆хъ . и҆ то́и чюжь ѻ҆сꙋди́тсѧ въ мно́жествѣ плѣне́нїѧ . и҆ събра́ни сꙋть вси и҆же бѧ́хꙋ ѿ колѣ́на і҆ѹ́дина и҆ венїами́нова . въ г҃ . дн҃и . въ і҆ерⷵлиⷨ . то́и мⷵць е҆сть ѳ҃ , к҃ , дн҃ѧ мⷵца · и҆ сѣдо́ша всѧ̀ мно́жества на простра́н̾ствїи цр҃ков̾нѣ дрожа́щи ради ꙁимы̀ настоѧщїѧ · И҆ въста̀ е҆́ꙁдра реⷱ‍҇ и҆мъ . в҄ы беꙁаконно сътвори́ли е҆сте въꙁлюби́сте вамъ въ сва́дьбꙋ жены̀ и҆ноплеме́н̾ныхъ , да прида́сте къ грѣхꙋ̀ і҆и̑л҃ѧ · И҆ нн҃ѣ да́ите и҆сповѣда́нїе вели́чествꙋ сла́вы г҃а б҃а ѿц҃ъ на́шихъ . и҆ съверши́те во́лю е҆го и ѿлꙋчи́тесѧ ѿ ꙗ҆ꙁы́къ ꙁе́мныхъ , и҆ ѿ же́нъ и҆ноплеме́н̾ныхъ · И въꙁопѝ вс҄е мно́жество , и҆ реко́ша гла́сомъ вели́кимъ ꙗ҆́ко ре́клъ е҆си сътвориⷨ . н҄о мно́жество вели́ко е҆сть , и҆ вре́мѧ ꙁи́мны . и҆ не мо́жемъ на пособле́нїе ста́ти . и҆ т҄о дѣ́ло нѣ́сть намъ е҆ді́наго дн҃е ни двꙋ̀ . мно́го б҄о в тоⷨ съгрѣши́хомъ , да ста́нꙋтъ же и҆ прⷣеста́тель мно́жество . и҆ всѣ и҆же с на́ми ѻ҆бита́ютъ . коли́ко и҆хъ и҆мѣюⷮ же́ны и҆ноплеме́нныѧ да бꙋдⷮꙋ прїа́ти вре́мѧ , и҆ ѿ всѧ́кого мѣста преꙁви́тери и҆ сꙋдїи , до́ндеже ѿрѣшаⷮ гнѣ́въ гн҃ь повеле́нїѧ того · И҆ѻ҆наѳа́съ же сн҃ъ а҆ꙁаи̑левъ , и҆ѻ҆ꙁїѧ ѳоканꙋевъ сн҃ъ , прїѧ́ша по семꙋ̀ , и҆ мосоⷧ‍҇ла́мъ и҆ леви́съ , и҆ сав̾ватїи въкꙋ́пѣ съдѣла́ни сꙋть с ни́ми · И҆ поста́виша посемꙋ̀ всѧ̀ и҆же бѧ́хꙋ ѿ плѣне́нїа · И҆ и҆ꙁбра́въ себѣ мꙋжи е҆́ꙁдра сщ҃ен̾никъ нача́лницы ѿ ѻ҆ц҃ъ и҆хъ по и҆менахъ  , и҆ ꙁасѣдо́ша въкꙋпѣ новомѣсѧчїѧ , і҃ , мⷵца , и҆спыта́ти дѣ́ло т҄о , і҆ и҆спыта́но е҆сть коне́чно ѻ҆ мꙋ́жихъ и҆же и҆мѧ́хꙋ же́ны и҆ноплеме́нныи , да́же до новомѣсѧчїѧ пе́рваго мⷵца , и҆ ѻ҆брѣте́ни сꙋть ѿ сщ҃енникъ премѣша́нїи и҆же и҆мѧ́хꙋ же́ны и҆ноплеме́нныи , ѿ сн҃овъ і҆сꙋсовъ сн҃овъ и҆ѻ҆седе́ковыⷯ и҆ бра́тїи и҆хъ маѳи́лы и҆ е҆лїаꙁа́ръ , и҆ ѻ҆ри́въ , и҆ ѻ҆а̑да́нъ , и҆ въꙁложи́ша рꙋ́ки да и҆ꙁго́нѧтъ же́ны своѧ̀ · И҆ къ жертвѣ на въꙁноше́нїе ѻ҆́вна ꙁа нечистотꙋ свою , и҆ ѿ сн҃овъ е҆м̾мировъ , а҆на́нїа и҆ ꙁавдаи̑ѻ҆нъ , и҆ а҆ни́нъ , и҆ самїѻ́нъ , и҆ е҆реи́ль , и҆ а҆ꙁарїѻ҆нъ , и҆ ѿ сн҃овъ фесꙋровъ е҆линаⷵ масїа е҆ꙁмаиⷧ‍҇ и҆ наѳанаиⷧ‍҇ і҆ ѻ҆киди́лъ , и҆ тал̾са́съ . и҆ ѿ левѵⷮ , і҆ѻ҆равадо́съ , и҆ семи́съ , колїѻ́съ , и҆ колита̀ , и҆ паѳеѻ́съ , і҆ ѻ҆ѹ҆дасъ , і҆ ѻ҆насъ · И҆ ѿ сщ҃е́нно пѣвце́въ , е҆лїаꙁꙋвъ , вак̾хꙋръ . и҆ ѿ дверник̾ , сал̾лꙋмꙋсъ , и҆ толваниⷵ , и҆ ѿ і҆и̑л҃ѧ . ѿ сн҃овъ форо́совъ , і҆ерма́съ , і҆ед̾дїа и҆ мелхїѧ , и҆ маи̑лъ , і҆ е҆леа́ꙁаръ , и҆ а҆сивїѧ , и҆ ван̾неа́съ · И҆ ѿ сн҃овъ и҆е̑ла̀ , мам̾ѳанїе , и҆ ꙁаха́рїѧ , и҆ереи̑лосъ , и҆ е҆ремо́ѳъ , и҆ а҆дъдїѻ́съ · И҆ ѿ сн҃овъ ꙁамоѳовыхъ , е҆лїада , и҆ е҆лисимꙋсъ , ѻ҆ѳонїѧ , и҆а̑римо́ѳъ , саватоⷵ , и҆ сардїѧ · И҆ ѿ сн҃въ вива́и і҆ѻ҆а́н̾нъ , и҆ а҆нанїѧ , і҆ и҆ѻ҆сафадосъ , и҆ е҆маѳи́съ · И҆ ѿ сн҃овъ манїевыхъ , ѻ҆ламо́съ и҆ мамꙋхосъ , и҆е̑д̾де́и , и҆а́сꙋвъ , и҆ а҆саи́лъ , и҆ е҆ремоⷴ‍҇ · И҆ ѿ сн҃въ а҆д̾динъ , наа̑ѳосъ , и҆ моѻ҆сїѧ , и҆ лакꙋносъ , и҆ наидъ , маѳасенїѧ , и҆ сес̾ѳиль , и҆ ва́лнꙋи , и҆ манасе́ѧ · И҆ ѿ сн҃овъ а҆́ны е҆леѻ́наⷵ , и҆ а҆се́и , и҆ мелхїа и҆ сав̾ве́и , и҆ сим̾монъ , хосамеѻ́съ . И҆ сн҃овъ а҆сомовыхъ , а҆лтане́и , и҆ маⷮѳїи , и҆ ване́ѧ , и е҆лифалатъ , и҆ манасїѧ , и҆ семе́и · И҆ сн҃овъ маа́нїиⷩ‍҇ , е҆ремїѧ , и҆ мом̾дїи , и҆ ѻ҆маи̑росъ , и҆ и҆ѹ҆и́ль , мама́и , и҆ педїа́съ , и҆ а҆ноⷵ , и҆ равасїѻ́нъ , и҆ е҆насїѻ́съ , и҆ мамнѝ , матанаи̑мъ , и҆ е҆лесїаси́съ , ванꙋсъ е҆лїѧ , лисами́съ , селемїѧ , наѳа́нїи · И҆ ѿ сн҃овъ ѻ҆ꙁора е҆всеси́съ , е҆ꙁри́ль , а҆ꙁаи́лосъ , ꙁам̾вриⷵ , і҆ѻ҆сифосъ · И҆ ѿ сн҃овъ е҆́ѳмы , маꙁитїа , ꙁавадаи̑аⷵ , и҆деѻⷵ , і҆ѹ҆и́ль , фанеаⷵ · Вс҄и тїѝ ѿложи́ша себѣ же́ны и҆ноплеменныѧ . и҆ ѻ҆ста́виша иⷯ съ сн҃ьми . и҆ всели́шасѧ сщ҃е́нницы и҆ левѷти , и҆же бѧ́хꙋ ѿ і҆и̑л҃ѧ въ і҆ерⷵли́мѣ , та́кожде и҆ въ стра́нахъ , новомѣсечїа , ꙁ҃ , мⷵца · И҆ бѧ́хꙋ сн҃ове і҆и̑л҃еви въ ѻ҆би́телехъ свои̑хъ . и҆ собра́нно е҆сть вс҄е мно́жество е҆ді́нодꙋшно . на простра́нъство и҆же е҆сть ѿ восто́ка враⷮ сщ҃е́нныⷯ · И҆ реко́ша е҆́ꙁдре а҆рхїере́ю и҆ четцꙋ , да принесетъ ꙁако́нъ моѷсеѻ҆въ и҆же преда́нъ ѿ г҃а б҃а і҆и̑л҃ева · И҆ принесѐ е҆́ꙁдра а҆рхїере́и ꙁакоⷩ‍҇ всемꙋ̀ мно́жествꙋ . ѿ мꙋжа да́же до жены̀ и҆ всѣмъ сщ҃е́н̾никомъ слы́шати ꙁако́нъ новомѣсечїа , ꙁ҃ , мⷵца . и҆ чтѧ́ше на простра́ньствѣ и҆же е҆сть преⷣ сщ҃е́н̾ными вра́ты цр҃ковными . ѿ ѹ́тра да́же до полꙋ́дни . преⷣ мꙋж̾ми же и҆ жена́ми . и҆ даша всѣхъ чюв̾ства къ ꙁако́нꙋ · И҆ ста̀ е҆́ꙁдра сщ҃енникъ и҆ чтецъ ꙁако́на на древѧноⷨ а҆м̾бо́нѣ , и҆же съдѣла́нъ бы́сть . и҆ ста́ша при немъ мат̾гаѳїѧ , и самꙋсъ , и҆ а҆нанїѧ , а҆ꙁа́рїѧ , ѹ҆́рїѧ , е҆ꙁекїа , и҆ валаса́ма , и҆ съ десны́ѧ и҆ съ лѣвы́ѧ страны̀ , фаⷧ‍҇де́и , и҆ саи́ль , мельхїѧ , а҆ѻ҆ѳасꙋвъ , наварїѧ  · И҆ въспрїѧ е҆́ꙁра кни́гꙋ ꙁако́на преⷣ всѣмъ мно́жествоⷨ превы́ше б҄о стоѧ́ше въ сла́вѣ предъ всѣми · И҆ е҆гда̀ ꙗ҆́ви́лъ ꙁако́нъ , всѝ прѧ́мо ста́хꙋ . і҆ блⷵви е҆́ꙁдра г҃а б҃а вы́шнѧⷢ‍҇ . б҃а саваѻ́ѳа всѐдержителѧ и҆ ѿвѣща̀ весь нароⷣ , а҆ми́нь . и҆ въꙁъдви́гше го́рѣ рꙋки , и҆ па́дающи на́ ꙁемли поклони́шасѧ г҃ꙋ · И҆сꙋсъ і҆ а҆нⷵꙋ и҆ саравїѧ . и҆ а҆диносъ , і҆ и҆а́ковъ , и҆ саватеи , и҆ а҆ѳеи , и҆ меа̑не́и , и҆ калитаⷵ , и҆ а҆ꙁарїѧ , і҆ ѻ҆а̑ꙁавдо́съ , і҆ а҆нанїасъ , и҆ вїата́съ , левѷти и҆же ѹ҆ча́хꙋ ꙁако́нꙋ гн҃ю . и҆ въ мно́жествѣ чтѧ́хꙋ ꙁако́нъ гн҃ь , и҆ гл҃ахꙋ въкꙋпѣ и҆же раꙁꙋмѣа́хꙋ чте́нїѧ · И҆ рече а҆ѳараⷮ е҆́ꙁдрѣ а҆рхїере́ю и҆ четцꙋ и левѷтомъ и҆же ѹ҆чахꙋ мно́жество гл҃ющи , дн҃ь се́и ст҃ъ е҆сть г҃ꙋ . и҆ вс҄и пла́кахꙋ е҆гда̀ слы́шахꙋ ꙁако́нъ . и҆ реⷱ‍҇ е҆́ꙁдра , ѿшеⷣше ѹ҆бо ꙗ҆ди́те т҄ꙋ тꙋчныѧ , и҆ пїите слаⷣкаѧ , и҆ посли́те ѿ ни́хъ тѣмъ и҆же не и҆мѣ́ютъ . ст҃ъ б҄о еⷵ ꙁд̑ѣ дн҃ь гн҃ь . и҆ не моѕи́те печа́лни бы́ти . г҃ь ѹ҆бо просвѣти ваⷵ . и҆ левѷти воⷥбрани́ша всемꙋ̀ сонмꙋ гл҃щи . дн҃ь се́и ст҃ъ еⷵ гв҃и . не моѕи́те скоръбни бы́ти · И҆ и҆до́ша вс҄и ꙗ҆́сти и҆ пити и҆ пирова́ти и҆ да́ти ѿ ни́хъ ꙗ҆́же не и҆мѣ́ютъ да пирꙋ́ютъ . и҆ радова́тисѧ ѕѣло мно́го , е҆щѐ б҄о слове́съ прїа́ша ѹ҆ча́щесѧ по́леꙁных̾ , и҆ прирасти́шасѧ въ гл҃ехъ и҆́хже ра́ди собрашасѧ ·
Конецъ вто́рымъ кни́гамъ е҆́ꙁдрынымъ . и́мать в себѣ , Глⷡ‍҇а , ѳ҃ · 
