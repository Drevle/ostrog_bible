АВВАКЂ́МЪ ПРО҃РКЪ
Глⷡ‍҇а , а҃ · Внѧ́тїе е҆же ви́дѣ а҆в̾вакꙋмъ пррⷪ‍҇къ · доко́лѣ г҃и въꙁовꙋ и҆ не ѹ҆слы́шиши . въꙁопїю к тебѣ ѻ҆биди́мъ , и҆ не и҆ꙁбⷶви́ши . въскꙋю мнѣ ѹ҆каꙁⷶ трꙋды и҆ болѣꙁни , ѹ҆смотри́ти страсти и҆ бесчестїе , проти́вꙋ мнѣ бы́сть сꙋдъ , и҆ сꙋдїи въꙁе́млетъ . сего ради расыпа́етсѧ ꙁа́конъ , и҆ не и҆ꙁво́дитсѧ до съвръшенїѧ сꙋдъ , ꙗ҆́ко нечести́выи преѻ҆бидитъ правди́ваго · сего ради и҆ꙁы́идетъ сꙋдъ ѹ҆кривленъ . види́те ѻ҆бидливїи , смотрите и҆ чюди́тесѧ чюдеси і҆ и҆сче́ꙁнѣте . поне́же дѣло аⷥ дѣ́лаю въ дн҃ехъ ва́шихъ , е҆мꙋже не и҆́мате вѣ́ровати а҆ще кт҄о и҆сповѣсть · Ꙁане с҄е а҆ꙁъ въставлю халдѣ́ѧ хра́брыѧ странꙋ̀ бо́рꙁꙋю и҆ лю́тꙋю , ходѧ́щꙋю на широты̀ ꙁе́мныѧ прїѧ́ти се́ла не са́мъ себѣ . стра́шенъ н҄и ꙗ҆вленъ е҆сть . ѿ самого сꙋдъ е҆го бꙋдетъ , и҆ вꙁѧ́тїе е҆го ѿ него̀ и҆ꙁы́идетъ . и҆ ско́чаⷮ па́че ры́си ко́ни и҆хъ , и҆ быстрѣиши вол̾къ а҆рав̾скь . ѻ҆бъточа́тъ кон̾ницы и҆хъ , и҆ ѹ҆стремѧ́тсѧ и҆ꙁдалеча , и҆ въсперꙋтъ а҆ки ѻ҆релъ гото́въ на ꙗ҆дь . сконча́нїе на нечести́выѧ прїидетъ , съпротивѧ́ющимсѧ преⷣ лицемъ иⷯ проти́вꙋ . и҆ съберетъ ꙗ҆́ко пѣсокъ плѣн̾ники · И҆ самъ то́и наⷣ цр҃и въспита́етсѧ и мꙋчители и҆гранїе е҆го . тожⷣе же все́и твердѣли порꙋга́етсѧ , и҆ посы́плет̾ прьстїю , и҆ ѻ҆блада́етъ ею̀ . тогда̀ премени́тъ дх҃ъ , и҆ преидетъ т҄а крѣпость б҃ꙋ мое̑мꙋ · Нѣ́си ли т҄ы и҆скони г҃ь б҃ъ ст҃ы́и мои , и҆ не ѹ҆́мреⷨ . г҃и на сꙋдъ ѹ҆чини и҆̀ . и҆ съꙁда м҄ѧ ѻ҆блича́ти накаꙁа́нїе е҆̑го . чи́сто ѻ҆́ко ꙗ҆́ко не ви́дѣти ꙁл҄а , и҆ въꙁирати на трꙋды болѣꙁньныѧ · въскꙋю не въꙁира́еши на ѻ҆бидѧ́щаѧ , и҆ помол̾чава́еши внегда̀ пожира́етъ нечести́выи правди́ваго . и҆ сътвориши чл҃кы ꙗ҆́ко ры́бы мор̾скїѧ , и҆ ꙗ҆́ко га́ды не и҆мꙋща старѣ́ишины . сконча́нїе ѹ҆́дою въсхити , и҆ привлече и҆̀ мре́жею . и҆ събра и҆̀ сѣтьми свои̑ми . сего ради въꙁвесели́тсѧ и҆ въꙁра́дꙋетсѧ срⷣце е҆го . сего ради пожреⷮ мре́жи свое́й , и҆ кадитъ сѣть свою̀ , ꙗ҆́ко тѣми раⷥблажи ча́сть свою̀ и҆ пища е҆го и҆ꙁбран̾ныѧ . сего ради препина́етъ мре́жꙋ свою̀ , да при́сно и҆ꙁбивати страны̀ не пощади́тъ ·
Глⷡ‍҇а , в҃ · На стражбѣ свое́и ста́нꙋ , и҆ въꙁлѣ́ꙁꙋ на камы́къ , да смотрю ꙗ҆́ко ви́дѣти чт҄о съгл҃етъ въ мнѣ , и҆ чт҄о ѿвѣща́ю до ѻ҆бличенїа мое̑го · И҆ ѿвѣща г҃ь къ мнѣ , и҆ реⷱ‍҇ , въпиши видѣнїе ꙗ҆́вѣ же во дъскꙋ , ꙗ҆́ко да пого́нитъ ю҆̀ чты́и . ꙁане е҆щѐ видѣнїе въ времѧ , и҆ просїѧеⷮсѧ въ совръшенїе а҆ не вътще . а҆ще ѹ҆медлит̾ претер̾пи е҆мꙋ , ꙗ҆́ко и҆дѧ́и прїидет̾ и҆ не премеⷣлитъ · а҆ще неп̾щꙋетъ не бл҃говолиⷮ дш҃а моа в немъ . а҆ пра́вди́выи мои ѿ вѣры жи́въ бꙋдетъ · преꙁоривыи же и҆ ѻ҆биⷣливыи мꙋжъ и҆ велича́выи н҄ичесоже не сконча́етъ , и҆же рас̾шири а҆ки а҆дъ дꙋшꙋ свою̀ , се́и б҄о ꙗ҆́ко и҆ смерть не насыщенъ . и҆ съберетъ к немꙋ̀ вс҄ѧ страны̀ , и҆ съберетъ к немꙋ̀ вс҄ѧ лю́ди , не всели́сѧ ѹ҆бо , притчꙋ на́нь прїимꙋть и҆ гадⷶнїе въ по́вѣсть е҆го . и҆ рекꙋтъ лю́те множа́и в себѣ не сꙋщаѧ е҆го , доколѣ ѻ҆тѧгча́ѧй ѹ҆́ꙁꙋ свою̀ тѧж̾цѣ . ꙗ҆́ко внеꙁапꙋ въста́нꙋт̾ хаплющеи е҆го , и҆ ѹ҆треꙁвѧ́тсѧ мыслѧ́щїи на́ тѧ , и҆ бꙋдеши въ раꙁ̾грабленїе и҆мъ . поне́же т҄ы плѣни страны̀ мно́ги , и҆ пленѧ́тъ т҄ѧ вс҄и ѹ҆ста́вшїи лю́дїе кро́ви ради чл҃ча , и҆ нечестїѧ ꙁемлѧ̀ и҆ гра́да и҆ всѣхъ живꙋщиⷯ на не́и · Горе грабѧ́щимъ грабленїе ꙁло́е до́мови свое̑мꙋ , ѹ҆чини́ти въ высотꙋ̀ гнѣꙁдо своѐ , ꙗ҆́ко и҆стръгнꙋти ѿ рꙋки ꙁлыⷯ . ѹ҆мы́сли стыдѣнїе до́мꙋ свое̑мꙋ , сконча̀ лю́ди мно́ги , и҆ съгрѣши дш҃а твоа̀ . ꙁане камы́къ съ стѣны въꙁопїетъ , и҆ стꙋгъ ѿ древа въꙁ̾гл҃етъ се́же · ѹѼ лю́те градѧ́и граⷣ кро́вьми , и҆ готовлѧ́ѧй граⷣ непра́вдами , нѣсть л҄и с҄е ѹ҆бо преⷣ гм҃ь вс҄едръжи́телемъ . и҆ ѻ҆скꙋдѣша лю́дїе мно́ѕи ѻ҆гнемъ , и҆ стра́ны мно́ги ѿнемого́шасѧ . ꙗ҆́ко напоⷧ‍҇нисѧ вс҄ѧ ꙁемлѧ̀ раꙁꙋмѣти сла́вꙋ гн҃ю , ꙗ҆ко во́да мно́га покры́етъ ѧ҆̀ . иѼ напаѧ́й по́дрꙋга свое̑го съвращенїе мꙋтно , и҆ ѹ҆пїѧ́айсѧ ꙗ҆ко приꙁираеⷮ къ пещера́мъ и҆хъ . мно́жество бес̾честное ѿ сла́вы и҆спїи , и҆ т҄ы срⷣце поколѣбли́сѧ и҆ стрѧ́снисѧ . ѻ҆бы́де ѻ҆ тебѣ ча́ша десни́ца гн҃ѧ , и҆ събрасѧ бесчестїе на славꙋ твою . ꙁане бесчестїе дꙋбрав̾ско покры́етъ т҄ѧ , и҆ трꙋдъ ѕвѣринъ престрашитъ т҄ѧ , кро́ви ра́ди чл҃чь и҆ бесчестїи ꙁемльныхъ , и҆ града и҆ всѣхъ живꙋщихъ на не́и · Чт҄о ѹ҆спѣеⷮ и҆ꙁваѧ́ныи . ꙗ҆́ко и҆ꙁваѧ́ша и҆̀ и҆ съꙁда́ша и҆ слїанїе прее́лесть л̾жꙋю . ꙗ҆ко ѹ҆пова̀ съꙁда́выи къ съꙁданїю свое̑мꙋ сътвори́ти кꙋми́ры глꙋхы . ѹѼ лю́те гл҃ющемꙋ дре́вꙋ , ѹтреꙁви́сѧ въста́ни , и҆ камы́кꙋ въꙁвыси́сѧ . и҆ т҄оже е҆сть пре́лесть . а҆ с҄е е҆сть скова́нїе ꙁла́тное и҆ сре́бреное , и҆ всего̀ дꙋха нѣсть в не́мъ . а҆ г҃ь въ цр҃кви ст҃ѣи свое́й , да сѧ ѹ҆бои́тъ ѿ лица̀ е҆мꙋ вс҄ѧ ꙁемлѧ̀ · Мл҃тва а҆ввакꙋма пррⷪ‍҇ка с пѣснїю ·
Глⷡ‍҇а , г҃ · Ги҃ ѹслышахъ слꙋхъ тво́и , и҆ ѹ҆боѧ́хсѧ . г҃и раꙁꙋмѣхъ дѣла твоа̀ , и҆ ѹ҆жасохсѧ · междꙋ двѣма животома ѹ҆вѣ́сисѧ , внегда̀ приближа́тсѧ лѣта поꙁна́ешисѧ , внегда̀ бꙋдетъ го́дъ пока́жешисѧ , вне́гда смѧтеⷮсѧ дш҃а моа̀ въ гнѣвѣ млⷵть помѧне́ши · бг҃ъ ѿ ю́га прїидет̾ , и҆ ст҃ыи ѿ горы̀ присѣн̾ныѧ ча́сти · покры̀ нб҃са добродѣтель е҆го , и҆ хваленїѧ е҆го и҆спо́лнъ ꙁемлѧ̀ · и҆ сїанїе е҆го ꙗ҆́ко свѣтъ бꙋ́детъ , роꙁи въ рꙋкꙋ е҆го . и҆ положѝ любо́вь твердꙋ крѣпости свое́ѧ · преⷣ лицемъ е҆го и҆ꙁы́идет̾ сло́во , і҆ и҆ꙁы́идетъ на́ поле ꙁа пѧ́тъ но́гꙋ е҆го · ста̀ и҆ поⷣвижа́сѧ ꙁемлѧ̀ , приꙁрѣ і҆ и҆стаа́ша страны̀ · и҆ съкрꙋшаⷮсѧ го́ры нꙋждею , і҆ и҆стаа́ша хол̾ми въчнїи . шествїѧ вѣчнаа и҆хъ ꙁа трꙋдъ видѣша · села е҆ѳїѻⷫ‍҇ска ѹ҆боѧ́тсѧ , и҆ хра́ми ꙁемлѧ̀ мадїа́м̾ски · Є҆да̀ в рѣкахъ прогнѣва́ешисѧ г҃и . и҆л҄и въ рѣкахъ ꙗ҆́рость твоа̀ . л҄и в̾ мо́ри ѹ҆стремле́нїе твое · ꙗ҆́ко всѧ́деши на конѧ твоа̀ , и҆ ꙗ҆́жденїе твое спⷵнїе . налѧца́ѧ налечеши лꙋкъ сво́и , на хорꙋгви , гл҃етъ г҃ь · рѣка́ми расѧ́детсѧ ꙁеⷨлѧ̀ , и҆ ѹ́ꙁрѧⷮ т҄ѧ и҆ раꙁболѧⷮсѧ лю́дїе · расыпа́ѧ во́ды наше́ствїѧ е҆го , дасть беꙁⷣна гла́съ свои , и҆ высота̀ вели́чїѧ своа̀ · въꙁдви́жесѧ слн҃це , и҆ лꙋна ста̀ в чи́нꙋ свое̑мъ · въ свⷮѣ стрѣлы твоѧ̀ по́идꙋтъ , блиста́нїемъ мо́лнїѧ ѻ҆рꙋжїѧ твое̑го · преще́нїемъ ѹ҆мали́ши ꙁе́млю , и҆ ꙗ҆́ростїю ниꙁложиши ꙗ҆ꙁы́ки · и҆ꙁы́де въ сп҃сенїе лю́демъ свои̑мъ , спⷵтѝ помаꙁа́нныѧ своа̀ · вложи въ главы̀ беꙁако́нныⷯ смр҃ть , въꙁⷣви́же ѹ҆́ꙁы твоѧ̀ до вы́а въ совер̾шенїе · Ссѣклъ е҆си ѹ҆жа́сом̾ гла́вы си́лныⷯ , сътрѧсꙋтсѧ ѻ҆ не́и . ѻ҆тво́рѧтъ ѹ҆́ꙁды своѧ̀ а҆ки ꙗ҆́дыи ѹ҆богїи ѻ҆та́и . и҆ наведе на мо́ре конѧ̀ своѧ̀ , смꙋща́ющаѧ во́ды мно́ги . снабдⷯѣсѧ и҆ ѹ҆боѧ́сѧ срⷣце моѐ ѿ гла́са мо́лбы ѹ҆стенъ мои̑хъ . и҆ вни́де тре́петъ въ ко́сти моѧ̀ , и҆ въ мнѣ смѧтесѧ крѣ́пость моа̀ · почїю въ дн҃ь печа́ли мое́ѧ , ꙗ҆ко да въꙁы́ти м҄и въ лю́ди ѻ҆бита́нїѧ мое̑го . ꙁанѐ смокви пло́да не сътво́рѧтъ , и҆ не бꙋдетъ пло́да въ виноградѣхъ · съл̾жетъ дѣ́ло масли́нно , и҆ по́лѧ не сътворѧⷮ ꙗ҆́ди . ѻ҆скꙋдѣша ѻ҆́вца ѿ пи́ща , и҆ не бꙋ́детъ воло́въ прї ѧ́слеⷯ · А҆́ꙁ же ѻ҆ г҃ѣ въꙁра́дꙋюсѧ , и҆ въꙁвеселю́сѧ ѻ҆ бѕ҃ѣ сп҃се мое̑мъ · г҃ь б҃ъ мо́и , си́ла моѧ̀ , и҆ ѹ҆чини́тъ но́ѕѣ моѝ на съвръше́нїе . и҆ на высо́каѧ наводѧ̀ м҄ѧ , да побѣждꙋ̀ въ пѣснехъ е҆го ·
Коне́цъ пррⷪ‍҇кꙋ а҆в̾ва́кꙋмꙋ . и҆́мать в себѣ , гла́въ , г҃ · 
