ТРЄТИ҆И КНИ́ГИ МОИ҆СИ҆ЄВЫ ЛЄВИ҆ТЪ
Глⷡ‍҇а , а҃ · И въꙁва̀ г҃ь моѷсїа и҆ рече е҆мꙋ и҆с хра́ма свѣдѣ́нїа гл҃ѧ , гл҃и сн҃омъ і҆и҃левыⷨ , и҆ рцы̀ к ни́мъ . чл҃къ ѿ васъ аще принесеⷮ даръ г҃ꙋ ѿ скота̀ , и҆ ѿ говѧⷣ и҆ ѿ ѻ҆веⷰ‍҇ , да принесе́те дары ва́ша · А҆́ще же съж̾женїа даръ е҆го ѿ го́вѧⷣ , мꙋ́жескъ поⷧ‍҇ непоро́ченъ , да принесе́тъ преⷣ двери храма свѣдѣнїа , и҆ да принесеⷮ е҆̀ прїа́тно преⷣ гм҃ъ , и҆ да въꙁложиⷮ рꙋ́кꙋ на главꙋ̀ приноше́нїю , прїѧ́то е҆мꙋ молитисѧ ѻ҆ неⷨ · И҆ да ꙁаколюⷮ ю҆не́цъ преⷣ гм҃ъ , и҆ да принесꙋтъ сн҃ове а҆аро́нови , жерцы̀ кро́вь и҆ да пролїюⷮ кровь на ѻ҆лта́рь о҆́крⷵтъ , и҆же ѹ҆ дв́ерїи храма свѣдѣ́нїа · И҆ ѻ҆дра́вши всѐсъж̾же́нїе , да раꙁдробѧⷮ е҆̀ на ѹ҆́ды · И҆ да въꙁложаⷮ сн҃ове а҆аро́ни жерцы̀ ѻ҆́гнь на ѻ҆лта́рь , и҆ да въскладꙋтъ дрова̀ на ѻ҆гнь , и҆ да въскладꙋтъ сн҃ове а҆а̑ро́ни жерцы̀ , раⷥдробле́ное , и҆ главꙋ̀ и҆ тꙋкъ , на дрова̀ горѧ́ща ꙗ҆же на ѻ҆лта́ри · ѹ҆тро́бꙋ же и҆ но́гы да и҆ꙁмы́ютъ водо́ю , и҆ да въꙁложи́тъ жре́цъ вс҄ѧ на ѻ҆лта́рь , приношенїа жрътва е҆сть вонѧ бл҃гоѹ҆ха́нїа г҃ꙋ . а҆́ще ли же ѿ ѻ҆вецъ дар̾ свои гв҃и принесе́тъ ѿ а҆́гнецъ , и҆л҄и ѿ ко́ꙁлищъ , въ всѐсож̾же́нїе , мꙋж́ескъ полъ чи́стъ да принесе́тъ и҆̀ , и҆ да въꙁложи́тъ рꙋ́кꙋ на главꙋ̀ е҆го . и҆ да ꙁако́лютъ е҆̀ въ странѣ ѻ҆лта́рѧ къ сѣ́верꙋ преⷣ гм҃ъ · И҆ да пролїю́тъ сн҃ове а҆а̑рони жерцы̀ кро́вь е҆го ѹ҆ ѻ҆лътарѧ  . и҆ да раꙁдробѧ́тъ е҆го на ѹ҆́ды , и҆ главꙋ̀ , и҆ тꙋкъ е҆го да въскладⷮꙋ е҆̀ жеръцы̀ на ѻ҆лта́рь на дрова̀ ꙗ҆же на ѻ҆гни · Ѹ҆тро́бꙋ же и҆ но́ги и҆ꙁмы́ют̾ водо́ю . и҆ принесе́тъ жре́цъ вс҄е , и҆ да въꙁложи́т̾ на ѻ҆лта́рь , принесе́ное еⷵ жр́ътва вонѧ̀ бл҃гоѹ҆ха́нїа г҃ꙋ · А҆́ще ли ѿ птицъ даръ приносит̾ г҃ꙋ , и҆ принесе́тъ ѿ го́рлицъ , и҆л҄и ѿ го́лꙋбовъ , даръ сво́и , и҆ да принесеⷮ жре́цъ къ ѻ҆лта́рю , и҆ да ѹ҆то́ргнетъ главꙋ̀ е҆го , и҆ да въꙁложи́тъ жре́цъ на ѻ҆лта́рь . і҆ и҆сцѣ́дитъ кровь ѹ҆ стоѧ́ла ѻ҆лтарѧ̀ . и҆ да ѿлꙋ́чиⷮ горта́нь с пе́рїемъ . и҆ да и҆ꙁнесетъ ѿ ѻ҆лта́рѧ на восто́къ , на мѣсто попела , и҆ да и҆ꙁломитъ е҆го ѿ крилꙋ̀ и҆ да не раꙁдѣлитъ . и҆ да въꙁло́житъ е҆̀ жре́цъ на ѻ҆лта́рь , на дрова̀ горѧ́щаѧ , принесеное е҆сть жр́ътва вонѧ̀ бл҃гоѹ҆ханїа г҃ꙋ .
Глⷡ‍҇а , в҃ · Аще ли беꙁъ дш҃а принесе́тъ даръ г҃ꙋ , мꙋка̀ пшени́чна да бꙋ́детъ даръ е҆го . и҆ да въꙁлїетъ на ню е҆ле́и , и҆ да въꙁложи́тъ на ню̀ ѳїмїа́м̾ бѣ́лыи ж́рътва е҆сть , и҆ да несе́тъ ю҆̀ къ сн҃омъ а҆а̑ро́ним̾ жерцемъ · И҆ въꙁметъ ѿ неѧ̀ по́лнꙋ го́рсть мꙋкѝ пшени́чны съ е҆леѻ́мъ , и҆ весь ѳїмїаⷨ бѣ́лыи еѧ̀ , и҆ да въꙁложи́тъ жре́цъ въ па́мѧть е҆го на ѻ҆лта́рь , жр́ътва вонѧ̀ бл҃гово́нїа г҃ꙋ · И҆ ѻ҆ста́нокъ ѿ жр́ътвъ а҆а̑ро́нꙋ и҆ сн҃омъ е҆го , ст҃аѧ ст҃ыхъ , ѿ жертвъ гн҃ь · А҆́ще же принесеⷮ да́ръ тре́бꙋ пече́нꙋ в̾ пещѝ ѿ мꙋкѝ пшени́чны , жр́ътвꙋ хлѣбы прѣ́сны спрѧ́жены со е҆леѻⷨ и҆ ѻ҆прѣсноки , пома́ꙁанны е҆леѻⷨ · А҆́ще ли тре́ба сковраⷣна да́ръ твои , мꙋка̀ пшени́чна спрѧ́жена со е҆леѻ́мъ прѣсна да бꙋ́детъ . и҆ да сла́млеши ю҆̀ на ѹ҆крꙋ́хи , и҆ да въꙁлїе́тъ на нѧ е҆ле́и . жр́ътва е҆сть г҃ꙋ · А҆́ще ли жр́ътвꙋ ѻ҆гни́чнꙋю сътвори ѿ мꙋкѝ пшени́чны съ е҆леѻ́мъ да ю҆̀ сътвори́тъ , и҆ да принесе́тъ тре́бꙋ ю҆́же а҆́ще твориⷮ ѿ си́хъ г҃ꙋ · И҆ да принесе́тъ къ жерцꙋ̀ , и҆ пристꙋ́питъ къ ѻ҆лта́рю и҆ да ѿи́меⷮ жре́цъ ѿ тре́бы па́мѧть еѧ̀ . и҆ да въꙁложи́тъ жре́цъ на ѻ҆лта́рь , приносъ въ вонѧ̀ бл҃гово́нїа г҃ꙋ . ѻ҆ста́нокъ же ѻ҆ тре́бы а҆а̑ро́нꙋ и҆ сн҃омъ е҆го ст҃аѧ ст҃ыхъ , ѿ прино́съ г҃ꙋ · Вс҄ю тре́бꙋ ю҆́же а҆ще приноси́те г҃ꙋ , да сѧ не сътвори́тъ ква́сна , всѧ́къ б҄о ква́съ и҆ всѧ́къ меⷣ , да не принесе́тсѧ ѿ него̀ прино́съ г҃ꙋ · То́чїю даръ нача́тковъ да принесе́те г҃ꙋ . на ѻ҆лтаⷬ‍҇ же да не принесе́тсѧ въ воню̀ бл҃гово́нїа г҃ꙋ · И҆ всѧ́къ даръ тре́бъ вашиⷯ со́лїю да со́литсѧ , и҆ да не ѻ҆ста́нетсѧ со́ль ꙁавѣта гн҃ѧ ѿ тре́бъ вашиⷯ , въ всѧ́комъ да́рѣ  , да сѧ принесе́тъ со́ль · А҆́ще ли принесе́ши тре́бꙋ нача́тки житъ твоиⷯ г҃ꙋ , но́во спрѧ́жены кла́сы и҆стла́чены г҃ꙋ , и҆ принесе́ши тре́бꙋ начаⷮки , и҆ да в̾ꙁлїеши на ню̀ е҆ле́и , и҆ да въꙁложи́ши на ню̀ бѣлыи ѳїмїа́мъ , тре́ба е҆сть · И҆ да принесеⷮ жрецъ па́мѧть еѧ̀ , ѿ спрѧ́женыхъ съ е҆леѻ́мъ , и҆ весь ѳїмїа́мъ бѣ́лыи еѧ̀ приносъ е҆сть г҃ꙋ ·
Глⷡ‍҇а , г҃ · Аще ли жр́ътва сп҃се́нїа бꙋдеⷮ даръ е҆го г҃ꙋ . а҆́ще ѹ҆бо ѿ говѧдъ е҆̀ принесеⷮ , а҆́ще мꙋж́еск̾ полъ и҆л҄и же́неск̾ , чи́стъ и҆ да принесе́т̾ е҆̀ преⷣ г҃ь . и҆ въꙁложи́тъ рꙋцѣ своѝ на главꙋ̀ да́рꙋ . и҆ да ꙁако́лютъ и҆̀ , ѹ҆ дверїи хра́ма свѣдѣ́нїа , и҆ да въꙁлїютъ сн҃ове а҆а̑ро́ни жерцы̀ кро́вь на ѻ҆лта́рь ѻ҆крⷵтъ , и҆ да принесꙋтъ ѿ тре́бы сп҃се́нїа прино́съ г҃ꙋ . и҆ тⷦ‍҇ꙋ же покрыва́ющїи ѹ҆тро̀бꙋ , и҆ весь тꙋкъ и҆же е҆сть въ ѹ҆тро́бѣ , и҆ ѻ҆бѣ и҆сте́си , и҆ тꙋк̾ и҆же на нею̀ , и҆ е҆же на стегна́хъ , и҆ повраꙁъ ꙗ҆́тре́нїи , съ и҆стесами да ѿи̑меⷮсѧ . и҆ да принесꙋтъ сїѧ сн҃ове а҆а̑ро́ни жер̾цы̀ къ ѻ҆лта́рю , въ вс҄есъж̾же́нїе на дрова̀ горѧ́щаѧ на ѻ҆лта́рь , приносъ вонѧ̀ бл҃гово́нїа г҃ꙋ · А҆́ще ли ѿ ѻ҆веⷰ‍҇ дар̾ е҆го тре́ба спⷵнїа г҃ꙋ , мꙋ́жескъ поⷧ‍҇ и҆ же́нескъ , непоро́чена да принесеⷮ е҆̀ · А҆́ще ли а҆гнеца принесе́тъ даръ е҆го , да принесе́тъ и҆̀ преⷣ г҃ь , и҆ да въꙁложиⷮ рꙋ́кꙋ на главꙋ̀ да́ра е҆го , и҆ да ꙁако́лет̾ е҆го ѹ҆ дверїи хра́ма , свѣдѣ́нїа и҆ да пролїюⷮ сн҃ове а҆а̑рони жерцы̀ кро́вь ѻ҆́крⷵтъ ѻ҆лта́рѧ , и҆ да принесꙋтъ ѿ тре́бы сп҃се́нїа приносъ г҃ꙋ . тⷦ‍҇ꙋ же и҆ чресла̀ чи́сто ѿ хребта̀ да ѿлꙋ́чиⷮ и҆̀ , и҆ ве́сь тꙋкъ покрыва́ющїи ѹ҆тро́бꙋ , и҆ весь тꙋкъ и҆же въ ѹ҆тро́бѣ , и҆ ѻ҆бѣ и҆стеси и҆ тꙋкъ и҆же на ниⷯ , і҆ и҆же на стегнаⷯ , и҆ по́враꙁъ ꙗ҆́тре́нїи , съ и҆стесеми да ѿлꙋ́читъ . да принесе́тъ жре́цъ къ ѻ҆лта́рю , въ воню̀ бл҃гово́нїа г҃ꙋ прино́съ гв҃и · А҆́ще ли ѿ коꙁе́лъ да́ръ е҆го г҃ꙋ , и҆ да принесе́тъ предъ г҃а и҆ въꙁложи́тъ рꙋ́кꙋ на главꙋ̀ е҆го , и҆ да ꙁако́лютъ е҆̀ преⷣ гм҃ъ , ѹ҆ две́рїи хра́ма свѣдѣ́нїа и҆ да пролїюⷮ сн҃ове а҆а̑рони жерцы̀ кро́вь ѻ҆́коло ѻ҆лта́рѧ , и҆ да принесꙋтъ ѿ него̀ прино́съ г҃ꙋ , тꙋ́къ и҆же на ѹ҆тро́бѣ , и҆ ве́сь тⷦ‍҇ꙋ и҆же въ ѹ҆тробѣ , и҆ ѻ́бѣ и҆стеси , и҆ ве́сь тꙋкъ и҆же на ниⷯ , и҆ е҆же на стегнаⷯ , и҆ по́враꙁ̾ ꙗ҆́тре́нїи съ и҆стесема да ѿлꙋчиⷮ , и҆ да принесеⷮ жре́цъ къ ѻ҆лта́рю , прино́съ вонѧ̀ бл҃гово́нїѧ г҃ꙋ . ве́сь б҄о тꙋкъ г҃ꙋ , ꙁако́нъ въ вѣкы , в ро́ды ва́ша въ все́мъ , ѻ҆бита́нїи ва́шем̾ всего̀ тꙋка , и҆ всеѧ̀ кро́ви да не ꙗ҆́сте ·
Глⷡ‍҇а , д҃ · И рече г҃ь къ моѷсїю гл҃ѧ , гл҃и къ сн҃омъ і҆и҃левымъ , рекїи дш҃а а҆́ще съгрѣши́тъ предъ гм҃ъ , не хотѧ́щи ѿ всѣхъ повелѣн́їи гн҃ихъ , и҆хже не лѣпо твори́ти , и҆ сътворитъ ѿ сихъ е҆ді́но чт҄о · А҆́ще ли ѹ҆бо а҆рхїереи пома́ꙁанныи съгрѣши́тъ , и҆же и҆ лю́дїе грѣша́тъ . и҆ да приведеⷮ грѣха ради свое̑го , е҆же е҆сть съгрѣшилъ , ю҆нецъ ѿ волоⷡ‍҇ непоро́чеⷩ‍҇ гв҃и , грѣха ра́ди и҆ да приведеⷮ ю҆́нецъ къ две́реⷨ храма свѣдѣнїа преⷣ г҃а , и҆ да въꙁложи́тъ рꙋ́кꙋ свою̀ на главꙋ̀ ю҆нцꙋ̀  , и҆ да ꙁаколетъ ю҆нца̀ преⷣ гм҃ъ · И҆ въꙁемъ жре́цъ пома́ꙁаныи е҆мꙋже съвръшенѣ рꙋцѣ , ѿ кро́ви ю҆нца , да принесетъ ю҆̀ въ хра́мъ свѣдѣнїа , и҆ да ѻ҆мо́читъ жрецъ пе́рстъ въ кро́ви и҆ да ѻ҆кро́питъ кро́вїю сеⷣми́жды , пеⷬ‍҇стомъ прⷣе гм҃ъ , ѹ҆ ꙁавѣ́сы ст҃ыни · И҆ да въꙁложи́тъ жре́цъ ѿ кро́ви ю҆́нча на ѹ҆глы ѻ҆л̾та́рѧ ѳїмїа́ма сложе́наго и҆же прⷣе гм҃ъ . и҆же е҆сть , въ хра́мѣ свѣдѣ́нїа . всю̀ же кро́вь ю҆́нчю да пролїе́тъ , ѹ҆ стоѧ́ла ѻ҆лтарѧ̀ прино́снаго , е҆же е҆сть ѹ҆ две́рїи хра́ма свѣдѣ́нїа · И҆ ве́сь тꙋкъ ю҆́нца грѣхо́внаго , да въꙁмеⷮ ѿ него тꙋк̾ и҆же на ѹ҆тро́бѣ · И҆ ве́сь тꙋкъ и҆же въ ѹ҆тро́бѣ , и҆ ѻ҆бѣ и҆сте́си и҆ тꙋкъ и҆же на нихъ , і҆ и҆же е҆сть на стегнаⷯ , и҆ повраꙁъ ꙗ҆́тренїи съ и҆стесема да въ́ꙁметъ  , ꙗ҆́коже въꙁметъ и҆ ѹ҆ юнца тре́бы сп҃сенїа · И҆ да въꙁложи́тъ жре́цъ на ѻ҆лта́рь прино́сныи ко́жꙋ ю҆́нчꙋ и҆ вс҄е е҆го тѣло съ главо́ю , и҆ с нога́ми , и҆ съ ѹ҆тро́бою , и҆ съ моты́лы и҆ да и҆ꙁнесꙋтъ всего̀ ю҆нца и҆с по́лка на мѣ́сто чи́сто , и҆дѣже и҆ссы́пываю̑тъ по́пелы . и҆ да съжгꙋтъ и҆̀ дро́вы на ѻ҆гнѝ , на мѣ́сте просы́панїа по́пела да сѧ съж̾же́тъ · А҆ще ли не хотѧщи ве́сь со́нмъ сн҃овъ і҆и̑л҃въ съгрѣшиⷮ и҆ ѹ҆таи́тсѧ сло́во ѿ лица̀ со́н̾ма , и҆ сътворѧ́тъ е҆ді́нꙋ ѿ всѣхъ ꙁа́повѣдїй гн҃ихъ , е҆ѧ́же нѣсть лѣпо твори́ти , и҆ съгрѣша́тъ , и҆ ѧ҆ви́тсѧ и҆мъ грѣ́хъ ꙗ҆́же съгрѣши́ша в̾ немъ · И҆ да приведе́тъ со́нмъ , ю҆нецъ ѿ воло́въ чистъ грѣха ради , и҆ приведꙋтъ и҆̀ прⷣе две́ри храма свѣдѣнїѧ̀ . и҆ да въꙁложа́тъ ста́рци со́нма рꙋки своѧ на главꙋ̀ ю҆нца прⷣе гм҃ъ , и҆ да ꙁако́лютъ ю҆нца прⷣе гм҃ъ . и҆ да вънесе́тъ жр́ецъ пома́ꙁаныи , ѿ кро́ви ю҆́нца въ хра́мъ свѣдѣ́нїа · И҆ да ѻ҆мо́читъ жре́цъ пе́рстъ сво́и въ кро́ви ю҆́нчи и҆ да покро́питъ седми́жⷣы прⷣе гм҃ъ , прⷣе ꙁавѣсою ст҃ни · И҆ ѿ кро́ви да въꙁложи́тъ жре́цъ на ѹ҆глы ѻ҆лтарѧ̀ , ѳимїѧ́ма сложе́наго и҆же е҆сть прⷣе гм҃ъ , и҆же е҆сть въ хра́мѣ свѣдѣ́нїа · Всю̀ же кровь да пролїет̾ ѹ҆ стоѧ́ла ѻ҆лтарѧ̀ прино́снаго , и҆же е҆сть ѹ҆ две́рїи хра́ма свѣдѣ́нїа · И҆ весь тꙋкъ е҆го да въ́ꙁметъ ѿ него и҆ въꙁложи́тъ на ѻ҆лта́рь , и҆ сътвори́тъ ю҆́нцꙋ семꙋ , ꙗ҆́коже сътворѝ ю҆́нцꙋ е҆же ѻ҆ грѣсѣ , тако сътвориⷮсѧ . и҆ да помо́литсѧ ѻ҆ нихъ жре́цъ , и҆ ѻ҆ста́вѧтсѧ и҆мъ грѣсѝ · И҆ да и҆ꙁнесꙋтъ ю҆́нца всего внѣ полка̀ , и҆ да съжгꙋтъ ю҆́нца , ꙗ҆́коже сожго́ша ю҆́нца пе́рваго ѻ҆ грѣсѣ грѣхъ б҄о сонма̀ е҆сть . А҆ще ли кн҃ѕь съгрѣши́тъ , и҆ сътвори́тъ е҆ді́нꙋ ѿ всѣх́ъ ꙁа́повѣдїи г҃а б҃а свое̑го не хотѧ е҆же нѣ́сть лѣпо твори́ти и҆ сътвориⷮ , и҆ ѹ҆вѣстьсѧ е҆мꙋ грѣхъ , и҆́мже съгрѣшѝ в не́мъ . да принесе́тъ даръ свои , коꙁе́лъ , ѿ ко́ꙁъ мꙋжескъ полъ чистъ грѣха ра́ди · И҆ въꙁложи́тъ рꙋкꙋ свою на главꙋ̀ коꙁла̀ , и҆ да ꙁаколют̾ и҆̀ на мѣстѣ , и҆дѣже ꙁакала́ютъ всѧсъж̾же́нїа грѣха̀ ра́ди прⷣе гм҃ъ , ѻ҆ грѣсѣ б҄о е҆сть · И҆ да въꙁметъ жре́цъ ѿ кро́ви е҆же ѻ҆ грѣсѣ перстомъ на ѹ҆глы ѻ҆лтарѧ̀ , всегосъж̾женїѧ , всю же кро́вь е҆го да пролїе́тъ ѹ҆ стоѧ́ла ѻ҆л̾тарѧ̀ вс҄есъж̾женыхъ · И҆ ве́сь тꙋкъ е҆го въꙁложи́тъ на ѻ҆лтарь , ꙗ҆́коже и҆ тꙋкъ тре́бы сп҃сенїа · И҆ да помоли́тсѧ ѻ҆ немъ жре́цъ грѣхъ е҆го ра́ди , и҆ ѻ҆ста́витсѧ е҆мꙋ · А҆ще ли дш҃а е҆ді́на преꙁрѣ́въ съгрѣши́тъ ѿ людїи и҆ꙁ̾ ꙁемлѧ̀ сеѧ̀ , и҆ сътвориⷮ е҆ді́нꙋ ѿ ꙁа́повѣдеи всѣхъ гн҃ихъ , е҆же нелѣпо твори́ти , и҆ съгрѣшиⷮ , и҆ ѹ҆вѣст̾сѧ е҆мꙋ грѣхъ и҆же съгрѣшѝ в не́мъ · да принесе́тъ да́ръ свои коꙁꙋ̀ ѿ ко́ꙁъ же́нескъ полъ непоро́чнꙋ , да принесе́тъ грѣха ра́ди свое̑го и҆мъже съгрѣшѝ · да въꙁложиⷮ рꙋ́кꙋ свою на главꙋ̀ коꙁѣ , и҆ ꙁако́лет̾ ю҆̀ , ꙗ҆же грѣха̀ ра́ди , на мѣстѣ , на не́мже ꙁакала́ютъ вс҄есъж̾же́нїа · И҆ да въ́ꙁметъ жре́цъ ѿ кро́ви е҆ѧ̀ пе́рстомъ и҆ да въꙁложитъ на ѹ҆́глы ѻ҆лтарѧ̀ , вс҄есъжже́нїѧ , и҆ всю же кро́вь еѧ̀ пролїе́тъ ѻ҆́крⷵтъ стоѧ́ла ѻ҆лтарѧ̀ вс҄есъж̾же́нїа · И҆ весь тꙋкъ да ѿи́метъ и҆̀ ꙗ҆́коже ѿе́млетъ тꙋкъ ѿ тре́бы спⷵнїѧ , и҆ да въꙁложи́тъ жрецъ на ѻ҆лта́рь , въ воню̀ бл҃гово́нїѧ г҃ꙋ , и҆ да помолитсѧ жре́ц̾ ѻ҆ немъ и҆ ѻ҆ста́витсѧ е҆мꙋ · а҆ще ли ѻ҆вцꙋ̀ принесетъ да́ръ свои грѣха̀ ради же́нескъ поⷧ‍҇ , непоро́ченъ да принесе́тъ ю҆̀ · И҆ да въꙁложи́тъ рꙋкꙋ свою на главꙋ̀ е҆же ѻ҆ грѣсѣ , и҆ да ꙁако́лютъ ю҆̀ грѣха ра́ди , на мѣсте на немже ꙁакала́ютъ вс҄есъж̾же́нїѧ на мѣстѣ ст҃ѣ . и҆ вꙁемъ жре́цъ ѿ кро́ви е҆же ѻ҆ грѣсѣ пе́рстомъ свои̑мъ и҆ да въꙁложи́тъ на ѹ҆́глы ѻ҆лтарѧ̀ вс҄есъж̾же́ныхъ , и҆ всю кро́вь еѧ̀ да пролїе́тъ ѹ҆ стоѧ́ла ѻ҆лтарѧ̀ вс҄есъж̾же́нїѧ , и҆ весь тⷦ‍҇ꙋ еѧ̀ да ѿлꙋчиⷮ , ꙗ҆́коже ѿе́млетъ тꙋкъ ѻ҆вцы̀ ѿ тре́бы спⷵнїѧ . и҆ да въꙁложи́тъ жре́цъ на ѻ҆лта́рь на вс҄есъж̾же́нїе гн҃е , и҆ да помо́литсѧ ѻ҆ немъ жре́ц̾ , ѻ҆ грѣсѣ е҆го и҆же съгрѣшѝ , и҆ ѻ҆ста́витсѧ е҆мꙋ ·
Глⷡ‍҇а , е҃ · Аще ли дш҃а съгрѣшитъ , слы́шащи глⷵа клѧ́твеныи и҆ по́слꙋхъ сего бꙋдꙋще , а҆ще е҆сть видѣл̾ , и҆л҄и совѣсть , и҆ а́ще не повѣсть , прїиметъ грѣхъ · И҆л҄и дш҃а ꙗ҆́же а҆ще прико́снеⷮсѧ къ всѧ́кои ве́щи нечи́стѣи , и҆л҄и ме́ртвечинѣ , и҆л҄и ѕвѣроꙗ҆́динѣ нечи́стѣи , и҆л҄и ме́ртвечинах̾ и҆л҄и гнꙋсеⷯ нечи́стыхъ и҆ли мертвечины скоⷮ нечи́стыⷯ , и҆ мертвечине гадъ нечи́стыⷯ и҆ ꙁабывъ и҆хъ ѻ҆сквернитсѧ , и҆ли прико́снетсѧ нечи́стотѣ чл҃чи , ѿ всѧ́коѧ нечистоты̀ е҆го , и҆же прикоснꙋ́всѧ ѻ҆скверниⷮсѧ , и҆ ꙁабꙋдеⷮ  . посем же ѹ҆вѣсть повинеⷩ‍҇ грѣхꙋ · дш҃а и҆же а҆́ще ѻ҆бѣща́етъ ѹ҆стна́ма свои́ма ꙁлѣ и҆л҄и до́брѣ сътвори́ти , по всемꙋ̀ е҆ли́ко намѣни́тъ чл҃къ съ клѧ́твою̀ , и҆ ꙁабꙋ́детъ  , а҆ потомъ ѹ҆вѣсть и҆же съгрѣши́тъ е҆ді́но ѿ си́хъ , і҆ и҆сповѣсть грѣхъ , е҆гоже дѣлма съгрѣшиⷧ‍҇ е҆сть в немъ · И҆ да принесе́тъ г҃ꙋ ѻ҆ грѣсѣ и҆́мже съгрѣшѝ , же́нескъ поⷧ‍҇ ѿ ѻ҆ве́цъ , а҆́гницꙋ , и҆л҄и коꙁꙋ̀ ѿ коⷥ грѣха̀ ра́ди , и҆ да помо́литсѧ ѻ҆ неⷨ жре́цъ грѣха̀ ра́ди и҆́мже съгрѣшѝ и҆ ѻ҆ста́витсѧ е҆мꙋ  · А҆́ще ли не мо́жеⷮ рꙋка̀ е҆го спости́гнꙋти съ ѻ҆вцꙋ , да принесе́тъ грѣха̀ ра́ди свое̑го и҆́мже съгрѣшѝ , дв҄ѣ го́рлицы и҆л҄и дв҄а птенца̀ голꙋ́бина г҃ꙋ , е҆ді́нъ грѣха̀ раⷣ‍ꙵ и҆ е҆ді́нъ въ вс҄есъж̾же́нїе . и҆ да принесе́тъ ѧ҆̀ къ жерцꙋ̀ , и҆ въꙁме́тъ жре́ц̾ е҆же ꙁа грѣхъ пре́же . и҆ да ѹ҆рѣж́ет̾ жре́цъ главꙋ̀ е҆го , съꙁа́ди н҄о да не перерѣж́етъ , и҆ да покро́питъ ѿ кро́ви и҆же ꙁа грѣх̾ , на стѣнꙋ ѻ҆лтарѧ̀ . ѻ҆ста́нокъ же кро́ви да и҆сцѣдитъ ѹ҆ стоѧ́ла ѻ҆лтарѧ̀ , ѻ҆ грѣсѣ б҄о е҆сть , вторы́м же да сътворитъ вс҄есъж̾женїе , ꙗ҆́коже е҆сть · И҆ да помо́литсѧ ѻ҆ немъ жре́цъ , грѣха̀ ради и҆же съгрѣшѝ и҆ ѻ҆ста́витсѧ е҆мꙋ · А҆ще ли не ѻ҆брѧ́щетъ рꙋка̀ е҆го сꙋпрꙋга го́рлицъ , ил҄и двою̀ голꙋ́бичищꙋ , да принесетъ да́ръ свои ꙁа грѣхъ , десѧ́тꙋю ча́сть мѣры е҆фи мꙋкѝ пшени́чны ꙁа грѣхъ , и҆ да не въꙁлива́етъ на ню̀ е҆ле́ѧ , н҄и да въꙁложи́тъ на ню̀ ѳїмїѧ́ма бѣлаго , понеже ѻ҆ грѣсѣ е҆сть , н҄о да принесетъ ю҆̀ къ жерцꙋ̀ , и҆ да въꙁметъ жре́цъ ѿ неѧ̀ по́лнꙋ го́рсть в па́мѧть е҆го , и҆ да въꙁложи́тъ на тре́бникъ вс҄есъж̾же́нїѧ гн҃ѧ , ѻ҆ грѣсѣ б҄о е҆сть · И҆ да помо́литсѧ ѻ҆ неⷨ жре́цъ , грѣха̀ ра́ди и҆мже съгрѣшѝ ѿ е҆ді́наго сихъ и҆ ѻ҆ста́витсѧ е҆мꙋ , ѻ҆ста́нокъ же бꙋдетъ жерцꙋ̀ , ꙗ҆́коже тре́ба мꙋкѝ пшени́чны · И҆ рече г҃ь къ моѷсїю гл҃ѧ дш҃а а҆ще ꙁабы́вшисѧ ꙁабве́нїемъ , и҆ съгрѣши́тъ не хотѧ̀ ѿ ст҃ынь гн҃ь , и҆ да принесе́тъ ѻ҆ престꙋпле́нїи своеⷨ г҃ꙋ , ѻ҆ве́нъ непоро́ченъ ѿ ѻ҆ве́цъ , е҆мꙋже цѣна̀ сребра̀ си́клевъ дв҄а , по си́клемъ ст҃ымъ , ѻ҆ ни́хже съгрѣши , ѿ ст҃ыхъ да ѿдасть , и҆ пѧ́тꙋю ча́сть приложи́тъ на́нь , и҆ даⷵ е҆̀ жерцꙋ̀ · жре́ц же да помо́литсѧ ѻ҆ немъ прⷣе гм҃ъ престꙋпле́нїѧ е҆го , и҆ ѻ҆ста́витсѧ е҆мꙋ · И҆ дш҃а ꙗ҆́же а҆ще съгрѣшитъ и҆ сътвориⷮ е҆ді́нꙋ ѿ всѣхъ ꙁа́повѣдїи гн҃ь , и҆хже не лѣпо твори́ти , и҆ не ѹ҆вѣ́де , съгрѣши́тъ , и҆ ѹ҆вѣсть грѣх̾ свой · да принесе́тъ ѻ҆ве́нъ непороченъ ѿ ѻ҆ве́цъ цѣно́ю сребра̀ , грѣха ради къ жерцꙋ̀ . и҆ да помо́литсѧ ѻ҆ немъ жре́цъ ѻ҆ невѣ́денїи е҆го е҆гоже невѣ́де и҆ ѻ҆ста́витсѧ е҆мꙋ , и҆ са́мъ б҄о невѣдѧше , сътворѝ б҄о ꙁабве́нїемъ грⷯѣ преⷣ гм҃ъ ·
Глⷡ‍҇а , ѕ҃ · И реⷱ‍҇ г҃ь къ моѷсїю гл҃ѧ , дш҃а а҆́ще съгрѣши́тъ , и҆ преꙁрѣ́въ пре́ꙁритъ ꙁа́повѣди гн҃ѧ , и҆ съл̾же́тъ къ дрꙋ́гꙋ ѻ҆ вда́нїи , и҆л҄и ѻ҆ ѻ́бщинѣ , и҆л҄и ѻ҆ хище́нїѝ , и҆л҄и преѻ҆би́дилъ чиⷨ дрꙋ́га , и҆л҄и ѣ ѻ҆брѣлъ что̀ погꙋбле́наⷢ‍҇ и҆ съ́лжетъ ѻ҆ не́мъ , и҆ клене́тсѧ въ непра́вдꙋ , е҆ді́наго ради ѻ҆ всѣхъ , ѿ ни́хже а҆ще сътвори́тъ чл҃къ , ꙗ҆́ко съгрѣше́нїе в ни́хъ , и҆ бꙋдетъ е҆гда̀ съгрѣши́тъ и҆ престꙋ́питъ , и҆ ѿда́сть ѿнѧ́тїе е҆же е҆сть ѿнѧⷧ‍҇ , и҆л҄и ѻ҆би́дꙋ е҆ю́же преѻ҆би́дѣ , и҆л҄и вда́нїе е҆мꙋже е҆сть вдано̀ , и҆л҄и поги́бшее и҆же а҆ще ѻ҆брѣлъ ѿ всѣхъ ве́щїи е҆гоже ради клѧ́сѧ въ непра́вдꙋ , да ѿда́стъ само́е т҄о и҆́стое , и҆ пѧ́тꙋю ча́сть свою приложи́тъ к томꙋ , е҆гоже е҆сть томꙋ̀ да ѿда́стъ · Во́ньже дн҃ь ѻ҆бли́читсѧ , ѻ҆ престꙋпле́нїи свое̑мъ , да принесе́тъ г҃ꙋ ѻ҆ве́нъ ѿ ѻ҆ве́цъ непороченъ , цѣны̀ по рассꙋжде́нїю престꙋпле́нїѧ , и҆ да помо́лиⷮсѧ жре́цъ ѻ҆ немъ прⷣе гм҃ъ , и҆ ѻ҆ста́виⷮсѧ е҆мꙋ всѧ́къ грѣхъ е҆гоже сътворѝ престꙋпле́нїемъ · И҆ рече г҃ь къ моѷсїю гл҃ѧ , ꙁаповѣж́ъ а҆а̑ро́нꙋ и҆ сн҃омъ е҆го рекїи сїй ꙁа́конъ вс҄есъж̾же́нїѧ · Сїе вс҄есъж̾же́нїе е҆го , ѹ҆ ѻ҆лта́рѧ вс҄ю но́щь до ꙁаѹ҆́тра ѻ҆́гнь ѻ҆лтарѧ да гори́тъ ѹ҆ него̀ и҆ не ѹ҆гаса́етъ , и҆ да ѻ҆блече́тсѧ жре́цъ въ срачи́цꙋ лнѧ́нꙋ , и҆ надра́ги лнѧ́ны да въꙁвлече́т̾ на тѣло свое · и҆ да и҆ꙁнесетъ приноⷵ и҆же а҆́ще и҆ж̾же́тъ ѻ҆гнь . всегосъж̾женїа , ѿ ѻ҆л̾та́рѧ , и҆ да поста́витъ подлѣ ѻ҆л̾та́рѧ · И҆ да съвлече́тъ ри́ꙁы своѧ , и҆ да ѻ҆блече́тсѧ в ри́ꙁы и҆́ны , и҆ да и҆ꙁнесе́тъ прино́съ внѣ полка̀ на мѣ́сто чи́сто · А҆ ѻ́гнь ѹ҆ ѻ҆л̾тарѧ да гори́тъ на не́мъ и҆ не ѹ҆гаса́етъ , и҆ да и҆ж̾же́тъ ѹ҆ него жре́цъ дрова̀ по всѧ̀ ѹ҆тра , и҆ да въскладе́т̾ на́нь , вс҄есъж̾же́нїе , и҆ да въꙁложи́т̾ на нѧ тꙋ́къ ѻ҆ мирѣ , ѻ҆́гнь же по всѧ̀ часы̀ да гори́тъ и҆ не ѹ҆гаса́етъ на ѻ҆лтари · И҆ сїи ꙁако́нъ тре́бы ю҆́же принесꙋтъ е҆ѧ̀ сн҃ове а҆а̑ро́ни жеⷬ‍҇цы̀ прѧ́мо ѻ҆л̾та́рѧ прⷣе гм҃ъ · И҆ да въꙁметъ жре́цъ горъсть мꙋки пшеничны , ѿ ѻ҆лта́рѧ , съ е҆леѻ́мъ и҆ съ ѳїмїѧ́момъ бѣлымъ е҆ѧ̀ сꙋщимъ съ тре́бою , да принесе́тъ къ ѻ҆лта́рꙋ приносъ въ воню̀ бл҃гово́нїѧ , въ па́мѧть е҆ѧ̀ г҃ꙋ · И҆ ѿ и҆ꙁбы́тка е҆ѧ̀ да ꙗ҆́стъ а҆а̑ронъ и҆ сн҃ове е҆го , прѣсна да ꙗ҆́дѧ́тсѧ въ мѣстѣ ст҃ѣ , въ притво́рѣ хра́ма свѣдѣнїѧ да ѧ҆дѧⷮ ѧ҆̀ , да не и҆спече́тсѧ ква́сна , ꙁане ча́сть еѧ̀ далъ е҆смь и҆мъ ѿ прино́съ гн҃ь , ст҃аѧ б҄о ст҃ыхъ е҆сть · Ꙗ҆́коже грѣха ради , та́ко и҆ престꙋпле́нїѧ всѧⷦ‍҇ мꙋжескъ поⷧ‍҇ жре́ческъ да ѧ́сть ѧ҆̀ , ꙁако́нно вѣ́чно въ ро́ды ва́ша . и҆ ѿ прино́съ гн҃ь , всѧ́къ и҆же а҆ще прико́снетсѧ и҆хъ ѻ҆ст҃итсѧ · И҆ рече г҃ь къ моѷсїю гл҃ѧ , сїе дарова́нїе а҆а̑ро́нꙋ и҆ сн҃омъ е҆го , и҆же принесꙋтъ г҃ꙋ . въ дн҃ь вънже а҆ще пома́жеши и҆хъ , десѧ́тꙋю ча́сть мѣры е҆фѝ мꙋкѝ пшени́чны въ тре́бꙋ всегда̀ , по́л̾ еа̀ ꙁаѹ́тра , по́лъ же еѧ̀ ѿ ве́чера , въ сковрадѣ въ е҆ле́ю да сътвори́тсѧ , съпрѧ́женꙋ да принесетъ ю҆̀ , требꙋ ѿ ѹ҆крꙋхъ , требꙋ въ воню̀ бл҃гово́нїѧ г҃ꙋ · Жре́цъ пома́ꙁаныи и҆же въ него̀ мѣсто ѿ сн҃овъ е҆го , да сътвори́т̾ ю҆̀ ꙁако́нно вѣчно , всегда̀ да съвершиⷮсѧ · И҆ всѧка же́ртва жре́ческа , вс҄есъж̾же́нїа да бꙋдꙋт̾ , и҆ да не ꙗ҆́ст̾сѧ · И҆ рече г҃ь къ моѷсїю гл҃ѧ , гл҃и а҆аро́нꙋ и҆ сн҃омъ е҆го  , и҆ сїи ꙁако́нъ съгрѣше́нїѧ , на мѣстѣ , на немже ꙁакала́ютъ вс҄есъж̾же́нїѧ · да ꙁакала́ютъ и҆̀ е҆же грѣха ради прⷣе гм҃ъ ст҃аѧ б҄о ст҃ых̾ е҆сть . жре́ц же приносѧ́й ю҆̀ да ꙗ҆́сть ю҆̀ , въ мѣстѣ ст҃ѣ , да ꙗ҆́стьсѧ , въ притво́рѣ храма свѣдѣ́нїѧ , всѧ́къ прикаса́ѧйсѧ мѧ́сеⷯ еѧ̀ ѻ҆ст҃итсѧ · Є҆мꙋже сѧ въскро́пиⷮ ѿ кро́ви еѧ̀ на ри́ꙁꙋ , е҆мꙋже сѧ а҆́ще въскро́питъ на ню̀ да сѧ и҆спере́тъ на мѣ́стѣ ст҃ѣ . и҆ всѧкъ съсꙋдъ гли́нѧнъ в не́мже сѧ вариⷮ да раꙁбїе́тсѧ . а҆́ще ли в мѣдѧнѣ съсꙋ́дѣ сѧ свари́тъ , да и҆̀ пож̾жѐ и҆ ѻ҆мы́етъ водо́ю . всѧ́къ мꙋжескъ полъ въ жерцѣхъ да ꙗ҆́сть ю҆̀ ст҃аѧ б҄о ст҃ыхъ еⷵ г҃ꙋ · Приноше́нїѧ же е҆же грѣха ради ѿ негоже кро́вь вно́ситсѧ въ храмъ свѣдѣнїѧ , къ ѻ҆чище́нїю въ ст҃ыни да сѧ не ꙗ҆́сть н҄о на ѻ҆гнѝ да съж̾жеⷮсѧ ·
Глⷡ‍҇а , ꙁ҃ · И с҄е ꙁако́нъ гн҃ь ѻ҆ престꙋпле́нїи , и҆же е҆сть ст҃аа ст҃ыⷯ · На мѣ́стѣ на не́мже ꙁакала́ютъ вс҄есъж̾же́нїе , да ꙁако́лютъ ѻ҆ве́нъ и҆же престꙋпле́нїѧ ради преⷣ гм҃ъ , а҆ кро́вь да пролию́тъ ѻ҆́крⷵтъ стоѧ́ла ѻ҆л̾тарѧ , и҆ ве́сь тꙋ́къ е҆го да принесе́тъ ѿ него̀ . и҆ чресла̀ и҆ тꙋ́къ покрыва́ющїи ѹ҆тро́бꙋ · И҆ ве́сь тꙋ́къ и҆же въ ѹ҆тробѣ и҆ ѻ́бѣ и҆сте́си и҆ тꙋ́къ и҆же на не́ю , і҆ и҆же на стегнꙋ̀ . и҆ по́враꙁъ ꙗтренїи съ и҆сте́сами да ѿи́метъ ѧ҆̀ , и҆ принесеⷮ ѧ҆̀ жре́цъ къ ѻ҆лтарю , приносъ въ воню̀ бл҃гово́нїа г҃ꙋ престꙋпле́нїа б҄о ра́ди е҆сть · Всѧ́къ мꙋж́ескъ по́лъ ѿ жре́цъ да ꙗ҆́стъ ѧ҆̀ на мѣ́стѣ ст҃ѣ да ꙗ҆́дѧ́тъ ю҆̀ поне́же б҄о ст҃аа ст҃ыⷯ еⷵ · Ꙗ҆́коже грѣха̀ ра́ди , та́ко и҆ престꙋпле́нїа ра́ди ꙁако́нъ , е҆ді́нъ и҆́мать , жре́цъ и҆же мо́литсѧ ѻ҆ не́мъ , е҆мꙋ да бꙋ́детъ · И҆ жре́цъ приносѧ́и вс҄ѧсъж̾же́нїѧ чл҃ча , ко́жа вс҄есъж̾же́нїѧ , е҆же прино́ситъ ѻ҆́нъ е҆мꙋ̀ да бꙋдетъ · И҆ всѧ́ка тре́ба ꙗ҆́же сътвори́тсѧ в пещѝ , и҆ всѧ́ка е҆же твори́тсѧ на ѻ҆́гнищи , и҆л҄и въ сковрадѣ , жер̾цꙋ и҆же прино́сиⷮ ю҆̀ , томꙋ̀ да бꙋдеⷮ · И҆ вс҄ѧ тре́ба съпрѧ́жена съ е҆ле́ѻмъ , и҆ ꙗ҆́же не съпрѧ́жена , всѣмъ сн҃омъ а҆а̑ро́нимъ комꙋжⷣо ра́вно да бꙋдеⷮ · Сїи ꙁако́нъ тре́бы ми́рны , ю҆́же принесꙋтъ г҃ꙋ . а҆́ще ѹ҆б҄о похвале́нїа раⷣ‍ꙵ принесꙋтъ ю҆̀ . и҆ да принесе́тъ съ тре́бою похвале́нїа хлѣ́бы , ѿ мꙋкѝ пшени́чны прѧ́жены въ і҆е̑ле́ю , и҆ ѻ҆прѣ́сноки пома́ꙁаны е҆ле́ѻмъ . и҆ мꙋкꙋ̀ пшени́чнꙋ съ е҆леѻмъ съ хлѣбы прѣсными . да принесеⷮ даръ е҆го , съ требою тре́бы похвале́нїа сп҃се́ннаго и҆ да принесе́тъ ѿ него̀ е҆ді́нъ ѿ всѣ́хъ да́ръ свой ѹ҆ча́стїе г҃ꙋ , жерцꙋ̀ въꙁлива́ющемꙋ кро́вь же́ртвы сп҃се́ныѧ томꙋ̀ да бꙋ́детъ , и҆ мѧ́са тре́бы похвале́нїй ми́рныхъ томꙋ̀ да бꙋдеⷮ · Во́нже дн҃ь принесетсѧ , да и҆ꙁъꙗ҆́стъсѧ , да не ѻ҆ста́неⷮ ѿ неѧ̀ на ѹ҆́трїа · А҆́ще ли мл҃твꙋ во́лнꙋю даръ свои принесе́тъ , во́нже дн҃ь же́ртвꙋ свою̀ принесе́тъ въ то́и да сѧ и҆ꙁꙗ҆́стъ и҆ на ѹ҆́трїе , и҆ ѻ҆ста́вшее мѧⷵ ѻ҆лтарьныⷯ до дн҃е тре́тїаго на ѻ҆гни да съж̾жеⷮсѧ . А҆́ще ли ꙗ҆ды́и ꙗ҆́сть ѿ мѧ́съ , въ дн҃ь третїи не прїимеⷮсѧ приносѧ́щемꙋ ю҆̀ , не и҆ въмѣни́тсѧ е҆мꙋ , ѻ҆скверне́нїе бо е҆сть . и҆ дш҃а ꙗ҆же а́ще ꙗ҆́стъ ѿ ниⷯ грⷯѣ прїиметъ , и҆ мѧ́са ꙗ҆́же а҆́ще сѧ приткнꙋт́ъ къ всемꙋ̀ нечи́стꙋ , да сѧ не ꙗ́дѧⷮ , н҄о на ѻ҆гнѝ да съжгꙋтсѧ , и҆ всѧ́къ чи́стыи да не ꙗ҆́стъ мѧ́са · И҆ дш҃а ꙗ҆́же а҆́ще ꙗ҆́стъ ѿ мѧ́са тре́бы сп҃се́ныѧ ꙗ҆́же е҆сть г҃ꙋ , и҆ нечистота̀ е҆го на не́мъ , погꙋби́тсѧ дш҃а ѻ҆на̀ ѿ людїи свои̑хъ · И҆ дш҃а ꙗ҆́же а҆́ще приткнеⷮсѧ къ всѧ́кои ве́щи нечи́стѣи . и҆л҄и ѿ нечистоты̀ чл҃ча , и҆л҄и ѿ четвероно́гихъ нечи́стыⷯ , и҆ всѧ́кои ѻ҆скверне́нѣи нечистотѣ , и҆ ꙗ҆стъ ѿ мѧ́са тре́бы сп҃се́нїѧ и҆же е҆сть гн҃ѧ , погꙋби́тсѧ дш҃а т҄а ѿ людїи своиⷯ · И҆ рече г҃ь къ моѷсїю гл҃ѧ , рц̑ы сн҃омъ і҆и҃левыⷨ рекїи , всего̀ тꙋ́ка говѧ́жа , и҆ ѻ́вча , и҆ ко́ꙁїа , да не ꙗ҆́сте , и҆ тꙋ́къ мертвечи́ненъ и҆ ѕвѣроꙗ҆́дныи да сътвориⷮсѧ на всѐ дѣ́ло , въ ꙗ҆́де́нїихъ же да сѧ не ꙗ҆́стъ . всѧ́къ ꙗ҆́ды́и тꙋ́къ ѿ скота̀ , и҆же принесе́те ѿ ниⷯ даръ г҃ꙋ , погꙋби́тсѧ дш҃а т҄а ѿ людїи своиⷯ , и҆ всеѧ̀ кро́ви да не ꙗ҆́сте , въ всѣхъ селе́нїиⷯ ва́шихъ , и҆ ѿ скота̀ и҆ ѿ пти́цъ . и҆ вс҄ѧ дш҃а а҆́ще ꙗ҆стъ кро́вь погꙋби́тсѧ дш҃а т҄а ѿ людїи своиⷯ · И҆ рече г҃ь къ моѷсїю гл҃ѧ , да реⷱ‍҇ши сн҃омъ і҆и҃левыⷨ рекїи . приносѧ́и тре́бы сп҃се́нїа г҃ꙋ , да принесе́тъ да́ръ свои г҃ꙋ , ѿ тре́бы сп҃се́нїѧ · Рꙋцѣ же е҆го да принесе́та прино́съ г҃ꙋ , тꙋ́къ и҆же на́ грꙋдехъ , и҆ по́враꙁъ ꙗ҆́тренїи , да да принесеⷮ ѧ҆̀ , ꙗ҆коже въꙁложи ѧ҆̀ преⷣ г҃ь . и҆ да въꙁложи́тъ жре́цъ тꙋ́къ и҆же на́ грꙋдехъ , на ѻ҆лтарь , а҆ грꙋди да бꙋдⷮꙋ а҆а̑ро́нꙋ и҆ сн҃омъ е҆го , и҆ ра́мо десно́е да сѧ даст̾ ѹ҆ча́стїе же́рцꙋ , ѿ тре́бъ сп҃сенїи ва́шихъ · И҆ приносѧщемꙋ же кро́вь сп҃сенꙋю и҆ тꙋкъ , ѿ сн҃овъ а҆а̑ро́новыⷯ томꙋ да бꙋ́детъ ра́мо десно́е ѹ҆ча́стїе . грꙋди въꙁложе́нїѧ , ра́мо же ѹ҆ча́стїѧ вꙁѧ́хъ ѿ сн҃овъ і҆ил҃въ , ѿ тре́бъ сп҃сеныхъ ва́шихъ , и҆ да́хъ ѧ҆̀ а҆а̑ро́нꙋ же́рцꙋ и҆ сн҃омъ е҆го въ ꙁакоⷩ‍҇ вѣ́чныи , ѿ сн҃овъ і҆ил҃въ · Сїе пома́ꙁанїе а҆а̑ро́нꙋ , и҆ помаꙁа́нїе сн҃омъ е҆го ѿ прино́съ гн҃ь , во́нже дн҃ь приведе́тъ ѧ҆̀ жрѣти г҃ꙋ , ꙗ҆́коже ꙁаповѣда̀ г҃ь , да́ти и҆́мъ · Во́ньже дн҃ь помаꙁа́ ѧ҆̀ ѿ сн҃овъ і҆ил҃въ , ꙁако́нъ вѣчный в ро́ды и҆хъ · Се́и ꙁако́нъ вс҄есож̾же́ныⷯ и҆ тре́бы ꙁа грѣхѝ . и҆л҄и ꙁа престꙋпле́нїе , и҆л҄и съверше́нїю тре́бы сп҃сенїа , ꙗ҆коже ꙁаповѣда̀ г҃ь моѷсїю , на горѣ сина́истѣй · Во́н̾же дн҃ь ꙁаповѣда̀ сн҃омъ і҆ил҃вымъ , приноси́ти да́ры своѧ̀ прⷣе г҃а , въ пꙋсты́ни сина́истѣй ·
Глⷡ‍҇а , и҃ · И рече г҃ь къ моѷсїю гл҃ѧ , пои̑мѝ а҆а̑ро́на и҆ сн҃ы е҆го и҆ ри́ꙁы е҆го , и҆ е҆ле́и пома́ꙁанїа · И҆ ю́нецъ и҆же ꙁа грѣхъ и҆ дв҄а ѻ҆вна , и҆ кошницꙋ ѻ҆прѣсно́чнꙋю . и҆ весь со́ньмъ цр҃кви ꙗ҆́же б҄ѣ преⷣ две́ри храма свѣдѣнїа , и҆ сътворѝ моѷсїи ꙗ҆коже повелѣ е҆мꙋ г҃ь , и҆ ꙁвⷣе сонмъ преⷣ две́ри храма свѣдѣнїѧ И҆ реⷱ‍҇ моѷсїи къ соⷩ‍҇мꙋ , се е҆сть сло́во и҆же ꙁавѣща̀ г҃ь твори́ти . и҆ приведѐ моѷсїи а҆аро́на и҆ сн҃ы е҆го , і҆ и҆ꙁмы̀ ѧ҆̀ водо́ю и҆ ѻ҆блечѐ е҆го , въ срачѝцꙋ , и҆ ѻ҆поѧ́са е҆го по́ѧсомъ и҆ ѻ҆блечѐ и҆̀ в ри́ꙁꙋ , и҆ въꙁвлечѐ на́нь верхнюю ри́ꙁꙋ , и҆ ѻ҆поѧ́са е҆го поѧ́сомъ ефꙋ́днымъ и҆ стиснⷧ‍҇ꙋ е҆го въ неⷨ . и҆ въꙁложѝ нань сло́во , и҆ въꙁложѝ на сло́во проповѣ́данїе и҆стинны и҆ въꙁложѝ ѹ҆вѧ́сло на главꙋ̀ е҆го , и҆ въꙁложѝ на ѹ҆вѧ́сло проти́въ лица̀ е҆го , дьскꙋ̀ ꙁлатꙋю ѻ҆сщ҃нꙋю ст҃ым̾ ꙗ҆́коже повелѣ г҃ь моѷсїю · И҆ вꙁѧ̀ моѷсїи ѿ е҆ле́ѧ пома́ꙁанїа , и҆ въскропѝ ѿ него на ѻ҆лта́рь седми́жды , и҆ пома́ꙁа ѻ҆лта́рь и҆ ѻ҆ст҃и и҆̀ и҆ вс҄ѧ сосꙋ́ды е҆го , и҆ ѹ҆мыва́лницꙋ , и҆ стоѧ́ла е҆ѧ̀ , ѻ҆ст҃и ѧ҆̀ . и҆ пома́ꙁа хра́мъ и҆ вс҄ѧ съсꙋ́ды е҆го и҆ ѻ҆ст҃и ѧ҆̀ · И҆ въꙁ̾лїѧ моѷсїи е҆ле́и пома́ꙁанїа на главꙋ̀ а҆а̑ро́ню , и҆ пома́ꙁа и҆̀ и҆ ѻ҆ст҃и и҆̀ · И҆ приведѐ моѷсїи сн҃ы а҆аро́нѧ и҆ ѻ҆блечѐ ѧ҆̀ въ срачи́цѧ , и҆ ѻ҆поѧ́саѧ҆̀ по́ѧсы , И҆ въꙁложѝ на́ нѧ клобꙋкѝ , ꙗ҆́коже повелѣ г҃ь моѷсїю · И҆ приведѐ моѷсїи теле́цъ и҆же ꙁа грѣхъ , и҆ въꙁложи́ша а҆а̑ро́нъ и҆ сн҃ове е҆го рꙋ́ки на главꙋ̀ те́лцꙋ и҆же ꙁа грѣхѝ , и҆ ꙁакла̀ е҆го моѷсїи · И҆ вꙁѧ̀ ѿ крови , пе́ръстоⷨ е҆го , и҆ въꙁложѝ на ѹглы ѻ҆крⷵтъ ѻ҆л̾тарѧ  , и҆ ѻ҆цы́сти ѻ҆л̾тарь , и҆ кро́вь пролїѧ̀ ѹ҆ стоѧ́ла ѻ҆л̾тарѧ , и҆ ѻ҆ст҃и и҆̀ е҆же моли́тисѧ ѹ҆ него · И҆ вꙁѧ̀ моѷсїи весь тꙋ́къ и҆́же въ ѹ҆тро́бѣ и҆ по́враꙁъ ꙗ҆́тре́нїи , и҆ ѻ́бѣ и҆сте́си , и҆ тꙋ́къ и҆же на нею , и҆ принесѐ моѷсїи къ ѻ҆л̾тарю · А҆ теле́цъ и҆ ко́жꙋ е҆го , и҆ мѧ́са е҆го и҆ моты́лы е҆го , съж̾же на ѻ҆гнѝ внѣ полка̀ , ꙗ҆коже повелѣ , г҃ь моѷсїю · И҆ приведѐ моѷсїи ѻ҆́венъ , и҆же въ всѐсъж̾же́нїе · И҆ въꙁложѝ а҆аро́нъ и҆ сн҃ове е҆го рꙋ́цѣ своѝ на главꙋ̀ ѻ҆́вню . и҆ ꙁакла̀ моѷсїи ѻ҆́венъ , и҆ пролїѧ̀ моѷсїи кро́вь ѻ҆́крⷵтъ ѻ҆л̾тарѧ , а҆ ѻ҆венъ раꙁдробѝ на ѹ҆́ды е҆го · И҆ въꙁѧ̀ моѷсїи главꙋ̀ и҆ ѹ҆́ды и҆ тꙋ́къ , и҆ ѹ҆тро́бꙋ и҆ но́ги і҆ и҆ꙁмы́и ѧ҆̀ водо́ю · И҆ въꙁложѝ моѷсїи ве̑сь ѻ҆́венъ на ѻ҆́л̾тарь въ всѐсъж̾же́нїе , и҆́же е҆сть вонѧ̀ бл҃гово́нїѧ , прино́съ е҆сть г҃ꙋ ꙗ҆коже ꙁаповѣда̀ г҃ь моѷсїю · И҆ приве́дъ моѷсїи ѻ҆́венъ вторы́и , ѻ҆́венъ съверъше́нїа . и҆ въꙁложѝ а҆а̑ро́нъ и҆ сн҃ове е҆го рꙋц́ѣ своѝ на главꙋ̀ ѻ҆́вню , и҆ ꙁакла̀ и҆̀ · И҆ вꙁѧ̀ моѷсїи ѿ кро́ви е҆го и҆ въꙁложѝ на ѻ҆бꙋшїе ѹ҆́ха а҆а̑ро́нѧ десна́го , и҆ на конеⷰ‍҇ рꙋќи е҆го десныѧ̀ , и҆ на коне́цъ ногѝ е҆го десны́ѧ · И҆ приведѐ моѷсїи сн҃ы а҆а̑ро́нѧ , и҆ въꙁложѝ моѷсїи ѿ кро́ви на ѻ҆бꙋшїе ѹ҆шесꙋ иⷯ деснꙋю , и҆ на коне́цъ рꙋ́кꙋ и҆хъ деснꙋю и҆ на коне́цъ но́гꙋ и҆хъ деснꙋю · И҆ пролїѧ̀ моѷсїи кро́вь ѻ҆́крⷵтъ ѻ҆л̾тарѧ · И҆ вꙁѧ̀ моѷсїи тꙋ́къ и҆ чресла̀ и҆ тꙋкъ и҆же на ѹ҆тро́бѣ , и҆ повра́ꙁъ ꙗ҆тренїи и҆ ѻ҆бѣ и҆сте́си и҆ тꙋ́къ и҆же на не́ю , и҆ ра́мо десно́е ѿ ко́шницы съверше́нїю и҆же е҆́сть прⷣе гм҃ъ · И҆вꙁѧ̀ хлѣбъ е҆ді́нъ прїсны́и , и҆ хлѣбъ е҆леенъ е҆диⷩ‍҇ и҆ ѻ҆прѣ́снокъ е҆ді́нъ , и҆ въꙁложѝ на тꙋ́къ , и҆ ра́мо десно́е · И҆ въꙁложѝ вс҄е на рꙋцѣ а҆аро́ни , и҆ на рꙋцѣ сн҃овъ е҆го , и҆ приведѐ ѧ҆̀ ѹ҆ча́стїе прⷣе г҃ь · И҆ вꙁѧ̀ иⷯ моѷсїи ѿ рꙋ́кꙋ иⷯ , и҆ принесе ѧ҆̀ къ ѻ҆́л̾тарю къ всѐсъж̾женїю съверъше́нїѧ , е҆́же е҆сть вонѧ̀ бл҃гово́нїѧ , прино́съ бо е҆стъ г҃ꙋ · И҆ вꙁѧ̀ моѷсїи грꙋди ѿлꙋчѝ ѧ҆̀ положе́нїа прⷣе гм҃ъ . ѿ ѻ҆вна̀ съверше́нїа , и҆ бы́сть моѷсїю ѹ҆ча́стїе , ꙗ҆́коже повелѣ г҃ь моѷсїю И҆ вꙁѧ̀ моѷсїи ѿ е҆ле́ѧ пома́ꙁанїа . и҆ ѿ кро́ви ꙗ҆́же на ѻ҆л̾тарꙋ · И҆ въскропѝ на а҆а̑ро́на и҆ на ри́ꙁы е҆го , и҆ на сн҃ы е҆го и҆ на ри́ꙁы сн҃овъ е҆го с ни́мъ · И҆ ѻ҆ст҃и а҆а̑ро́на , и҆ ри́ꙁы е҆го , и҆ сн҃ы е҆го и҆ ри́ꙁы сн҃овъ е҆го с ни́мъ · И҆ рече моѷсїи а҆а̑ро́нꙋ и҆ сн҃омъ е҆го . свари́те мѧ́са ѹ҆ две́реи хра́ма свѣдѣ́нїа . въ мѣстѣ ст҃ѣ , и та́мо да и҆ꙁъѧ́сте ѧ҆̀ , и́ хлѣбы и҆же въ ко́шницы съверше́нїа да ѧ҆дѧ́тъ ѧ҆̀ , а҆а̑ро́нъ и҆ сн҃ове е҆го , ꙗ҆́коже ꙁаповѣ́да мн҄ѣ г҃ь гл҃ѧ . и҆ ѻ҆ста́нокъ мѧ́съ и҆ хлѣ́бовъ на ѻ҆гнѝ да съж̾же́те и҆ꙁ две́рїи хра̀ма свѣ́дѣнїа , да не и҆схо́дите . ꙁ҃ , дн҃їи , до́ньдеже сконча́етсѧ дн҃ь дн҃е съверше́нїѧ вашего · Въ се́дмь б҄о дн҃їи да съвершите рꙋ́цѣ ва́ши , ꙗ҆́коже сътворѝ въ дн҃ь сїи , во́нже ꙁаповѣда̀ г҃ь твори́ти , ꙗ҆́ко моли́тисѧ ѻ҆ васъ · И҆ да ѹ҆ две́рїи хра́ма свѣдѣ́нїа , сѣди́те се́дмь дн҃їи , дн҃ь и҆ но́щъ , и҆ съхрани́те повелѣ́нїа гн҃ѧ , да не ѹ҆мрете та́ко б҄о ми повелѣ г҃ь · И҆ сътворѝ а҆аро́нъ и҆ сн҃ове е҆го , вс҄ѧ словеса̀ , ꙗ҆коⷤ‍ⷷ повелѣ г҃ь моѷсїю ·
Глⷡ‍҇а , ѳ҃ · И бы́сть въ дн҃ь ѻ҆смы́и , и҆ приꙁва̀ моѷсїи а҆аро́на и҆ сн҃ы е҆го и҆ ста́рцы і҆ил҃вы · И҆ рече моѷсїи къ аа̑ро́нꙋ . пои̑мѝ себѣ теле́цъ ѿ говѧⷣ , грѣха̀ раⷣ‍ꙵ и҆ ѻ҆венъ непороченъ въ всѐсъж̾же́нїе и҆ принесѝ ѧ҆̀ прⷣе г҃а · И҆ ста́рцемъ і҆и҃левымъ . рече́ши гл҃ѧ , да въꙁмꙋтъ коꙁе́лъ ѿ ко́ꙁъ е҆ді́нъ грѣха̀ ра́ди , и҆ ѻ҆ве́нъ и҆ теле́цъ и҆ а҆́гнецъ е҆ді́нолѣтны́и , непоро́чный , въ прино́сы · И҆ теле́цъ ѿ говѧ́дъ , и҆ ѻ҆ве́н̾ на же́ртвꙋ сп҃сенїа прⷣе г҃ь , и҆ мꙋкꙋ̀ пшени́чнꙋ съпрѧ́женꙋ съ е҆леѻ҆мъ ꙁанѐ днⷵь г҃ь ꙗ҆́ви́тсѧ въ ва́съ , и҆ поѧ̑ша ꙗ҆́коже ꙁаповѣда̀ моѷсїи прⷣе хра́момъ свѣ́дѣ́нїа · И҆ прїиде весь сонмъ и҆ ста́ прⷣе гм҃ъ · И҆ ре́че моѷсїи , с҄е сло́во и҆́же , речѐ г҃ь сътвори́те , и҆ ѧ҆ви́тсѧ въ ва́съ сла́ва гн҃ѧ · И҆ рече моѷсїи а҆а̑ро́нꙋ , пристꙋпѝ къ ѻ҆л̾тарꙋ . и҆ сътворѝ грѣха̀ ра́ди свое̑го вс҄есъж̾же́нїе свое , и҆ помоли́сѧ ѻ҆ себѣ , и҆ ѻ҆ до́мꙋ твое̑мъ . и҆ сътворѝ да́ръ люⷣскїи , и҆ помоли́сѧ ѻ҆ ни́хъ ꙗ҆́коже ꙁаповѣда̀ г҃ь  · И҆ пристꙋпѝ а҆а̑ро́нъ къ ѻ҆л̾тарꙋ , и҆ ꙁакла̀ теле́цъ и҆же грѣха̀ ра́ди е҆го · И҆ принесо́ша сн҃ове а҆а̑ро́ни кро́вь к немꙋ , и҆ ѻ҆мочѝ пръс́тъ сво́и въ кро́вь , и҆ въꙁложѝ на ѹ҆глы ѻ҆л̾та́рѧ , а҆ кро́вь пролїи ѹ҆ стоѧ́ла ѻ҆л̾та́рѧ · Тꙋ́къ же и҆ ѻ҆бѣ и҆сте́си , и҆ повра́ꙁъ ꙗ҆тре́нїи и҆же грѣха̀ ра́ди , въꙁложѝ на ѻ҆л̾та́ръ , ꙗ҆́коже ꙁаповѣда̀ г҃ь моѷсїю · Мѧ́со же и҆ ко́жꙋ съж̾жѐ на ѻ҆гнѝ вн҄ѣ полка̀ ꙁакла́ же въвсѐсъж̾же́ное , и҆ принесо́ша сн҃ове а҆а̑ро́ни кро́вь к не́мꙋ . и҆ пролїѧ ѻ҆́крⷵтъ ѻ҆л̾та́рѧ , и҆ всѐсъжже́нїе принесо́ша к немꙋ̀ , и҆ ѹ҆́ды ѻ҆́ны и҆ главꙋ̀ , и҆ въꙁложѝ на ѻ҆л̾та́ръ і҆ и҆ꙁмы́ ѹ҆тро́бꙋ и҆ но́ги водо́ю , и҆ въꙁложѝ въ всѐсъж̾же́нїе на ѻ҆лта́ръ · Принесе́ же и҆ да́ръ люⷣскїи , и҆ вꙁѧ̀ коꙁла̀ и҆же і грѣха̀ ра́ди люⷣска , и҆ ꙁакла̀ и҆̀ , и҆ ѻ҆цысти и҆̀ ꙗ҆коже пе́рвы́и , и҆ принесѐ вс҄есъж̾же́нїе и҆ сътворѝ ꙗ҆́коже досто́итъ · Принесе́ же и҆ тре́бꙋ и҆ напо́лни рꙋцѣ ѿ неѧ̀ , и҆ въꙁложѝ на ѻ҆л̾та́ръ , кромѣ съж̾же́нїѧ ꙁаѹ҆́тренѧго · Ꙁакла̀ же те́лецъ и҆ ѻ҆́ве́нъ тре́бы сп҃сенїа люⷣска . и҆ принесо́ша сн҃ове а҆а̑ро́ни кро́вь к не́мꙋ , и҆ пролїѧ̀ ѻ҆́крⷵтъ ѻ҆л̾та́рѧ · Тꙋкъ же те́лчїи и҆ ѻ҆́внїи и҆ чресла̀ , и҆ тꙋкъ покрыва́ющїи ѹ҆тро́бꙋ . и҆ ѻ҆бѣ и҆сте́си , і҆ тꙋк̾ и҆же на нею̀ , и҆ повра́ꙁъ ꙗ҆́тре́нїи , и҆ въꙁложѝ тꙋки на грꙋ́ди . И҆ принесѐ тꙋки на ѻ҆л̾та́ръ , грꙋ́ди же и҆ ра́мо десно́е . раꙁдѣлѝ а҆а̑ро́нъ ѹ҆ча́стїе прⷣе гм҃ъ , ꙗ҆коже повелѣ моѷсїи · И҆ въꙁдви́гъ а҆аро́нъ рꙋцѣ к лю́деⷨ и҆ блⷵви ѧ҆̀ и҆ снїиде сътвори́ти приноше́нїе грѣха̀ ра́ди , и҆ всѐсъж̾же́нїе , и҆ е́же ѻ҆ сп҃сенїѝ · И҆ въше́дъ моѷсїи і҆ а҆а̑ро́нъ въ хра́мъ свѣ́дѣнїа , і҆ и҆ꙁшеⷣше блⷵви́ста вс҄ѧ лю́ди , и҆ ꙗ҆́ви́сѧ слава гн҃ѧ всѣмъ лю́демъ · И҆ и҆ꙁы́иде ѻ҆́гнь ѿ г҃а , и҆ съж̾же е҆́же на ѻ҆л̾та́ри , и҆ всѐсъж̾же́нїе и҆ тⷦ‍҇ꙋ , И҆ ви́дѣша вс҄и лю́дїе и҆ ѹ҆жасо́шасѧ , и҆ падо́ша на лица̀ ·
Глⷡ‍҇а , і҃ · И въꙁѧ́ста ѻ҆́ба сн҃а а҆а̑ро́нѧ нада́въ , и҆ а҆виѹ҆́дъ , ко́ждо свою̀ кади́лницꙋ , и въложи́ста в н҄ѧ ѻ҆́гнь . и҆ въꙁложи́ста на́нь ѳїмїѧⷨ , и҆ принесо́ста прⷣе г҃а ѻ҆́гнь чюжⷣъ е҆гоже не повелѣ и҆́ма г҃ь · И҆ꙁы́иде же ѻ҆́гнь ѿ г҃а и҆ потре́би ѧ҆̀ , и҆ ѹ҆мро́ста прⷣе гм҃ъ · И҆ рече моѷсїи къ а҆аро́нꙋ с҄е е҆́сть и҆же рече г҃ь гл҃ѧ . въ приближа́ю̑щихъсѧ мн҄ѣ ѻ҆сщ҃ꙋсѧ , и҆ въ все́м̾ со́нмѣ прославлю́сѧ · Ѹ҆боѧ́ же сѧ а҆а̑ро́нъ и҆ ѻ҆печа́лисѧ и҆ въꙁва̀ моѷсїи миса́ила , и҆ е҆лисафа́на . сн҃ы ѻ҆ꙁи́илевы , сн҃ы бра́та ѻ҆ц҃а а҆а̑ро́нѧ , и҆ реⷱ‍҇ и҆́ма пристꙋпи́та и҆ въꙁмѣта брата своѧ̀ ѿ мѣста ст҃а вн҄ѣ по́лка · И҆ пристꙋпи́ша и҆ вꙁѧ́ша и҆хъ в ри́ꙁы своѧ̀ , і҆ и҆ꙁнесо́ша вн҄ѣ полка̀ ꙗ҆́коже рече моѷсїи · И҆ рече моѷсїи къ а҆а̑ро́нꙋ и҆ е҆леа̑ꙁа́рꙋ и҆ ѳама́рꙋ , сн҃ома е҆го ѻ҆ста́вшима . гла́въ вашихъ не ѿкрыва́ите , и҆ ри́ꙁъ вашихъ не раꙁдира́ите , да не ѹ҆́мрете , и҆ на ве́сь сънмъ бꙋ́детъ гнѣ́въ · Бра́тїѧ же ваша ве́сь до́мъ і҆ил҃въ да сѧ пла́чют̾ ꙁапале́нїѧ , и҆́мже ꙁапали́шасѧ ѿ г҃а , і҆ и҆ꙁ две́рїи хра́ма свѣдѣ́нїа не и҆сходи́те , да не ѹ҆́мрете · Є҆ле́и бо пома́ꙁанїѧ е҆же е҆́сть ѿ г҃а на ва́съ е҆́сть и҆ сътвори́ша по словесѝ моѷсїѻ҆вꙋ · И҆ гл҃а г҃ь къ а҆аро́нꙋ рекїи , вина̀ и҆ сике́ра не пїи ты̀ и҆ сн҃ове твоѝ с тобо́ю · Є҆гда̀ въхо́дите въ хра́мъ свѣдѣ́нїа . и҆л҄и пристꙋпа́ющимъ вамъ къ ѻ҆лтарю̀ , да не ѹ҆́мрете , и҆ бꙋ́детъ с҄е въ ꙁако́нъ вѣ́чныи въ ро́дѣхъ ва́шихъ . ѿлꙋчи́те междꙋ ве́щьми ст҃ыми , и҆ междꙋ скверна́выми , и҆ междꙋ̀ нечи́стыми , и҆ междꙋ̀ чи́стыми . и҆ да ѹ҆стро́ите сн҃оⷨ і҆и҃левыⷨ вс҄е ꙁако́н̾ное е҆́же гл҃а г҃ь к ни́мъ рꙋко́ю моѷсїѻ҆вою · И҆ рече моѷсїи къ а҆а̑ро́нꙋ , и҆ е҆лиа̑ꙁарꙋ , и҆ ѳамарꙋ сн҃ома е҆го ѻ҆ста́вшима . въꙁъмѣте тре́бꙋ ѻ҆ста́вленꙋю ѿ прино́съ гн҃ь . и҆ ѧ҆ди́те ѻ҆прѣ́сноки ѹ҆ ѻ҆лтарѧ̀ , ꙗ҆́ко ст҃аѧ ст҃ыхъ е҆́сть , и҆ да ѧ҆́сте ѧ҆̀ в мѣ́стѣ ст҃ѣ · Ꙁако́нно б҄о тебѣ е҆́сть , и҆ ꙁако́нно сн҃ома твои́ма , с҄е ѿ прино́съ гн҃ь . си́це б҄о ми ꙁаповѣда̀ г҃ь · И҆ грꙋ́ди ѹ҆ча́стїа , и҆ ра́мо ѹ҆ча́стїѧ . да ѧ҆ди́те в мѣстѣ ст҃ѣ т҄ы и҆ сн҃ове твоѝ и҆ до́мъ твои , с тобо́ю · ꙁако́нно бо тебѣ и҆ ꙁако́нно сн҃ома твои́ма , да́стъсѧ и҆ ѿ тре́бы сп҃сен̾ныѧ сн҃овъ і҆и̑л҃въ · Ра́мо ѹ҆ча́стїѧ и҆ грꙋ́ди ѹ҆ча́стїѧ , въ прино́сехъ тꙋчныхъ да принесꙋтъ , ѹ҆ча́стїѧ и҆́же прино́сѧтъ прⷣе г҃ь · И҆ да бꙋ́детъ тебѣ и҆ сн҃омъ твои̑мъ , и҆ дще́ремъ твои̑мъ с тобо́ю , въ ꙁако́нъ вѣ́чныи , ꙗ҆́коже повелѣ г҃ь моѷсїю · Посем же моѷсїи въꙁыска́ѧ въꙁыска̀ коꙁла̀ , и҆́же грѣха̀ ра́ди , се́иже съж̾же́нъ бѧ́ше · И҆ раꙁгнѣвасѧ моѷсїи на е҆лиа̑ꙁа́ра , и҆ ѳама́ра сн҃ы а҆а̑ро́нѧ ѻ҆ставшаѧ , гл҃ѧ · Почто не ѧ́сте въ мѣстѣ ст҃ѣ , е҆́же грѣха̀ ра́ди . ꙗ҆́ко ст҃аѧ ст҃ыхъ е҆́сть · Се дастъсѧ вамъ ꙗ҆́сти . да ѿве́ржете грѣхъ сънма̀ , и҆ помоли́тесѧ ѻ҆ ниⷯ прⷣе гм҃ъ · Не внесѐ б҄о сѧ ѿ кро́ви е҆го въ ст҃о́е . на лице внꙋтрь да ѧ́сте е҆̀ , въ мѣ́стѣ ст҃ѣ , ꙗ҆́коже повелѣ мн҄ѣ г҃ь · И҆ рече а҆а̑ро́нъ къ моѷсїю гл҃ѧ , а҆́ще днⷵе принесꙋтъ грѣха̀ ра́ди иⷯ и҆ вс҄есъж̾же́нїе и҆́хъ прⷣе г҃а · И҆ лꙋчи́тъ ми сѧ т́ако , и҆ ѧ́мъ е҆́же грѣха̀ ра́ди днⷵе . бꙋ́дет ли го́де г҃ꙋ . и҆ слы́ша моѷсїи и҆ ѹ҆годно е҆мꙋ бы́сть ·
Глⷡ‍҇а , а҃і · И речѐ г҃ь къ моѷсїю і҆ а҆а̑ро́нꙋ гл҃ѧ , гл҃ите сн҃омъ і҆и̑л҃выⷨ рекꙋщ́е . сїи ско́ты и҆же ꙗ҆́сте ѿ всѣхъ ско́тъ и҆же на ꙁемлѝ · Всѧ́къ ско́тъ на двое дѣлѧ̀ па́ꙁноготь , и҆ копы́то копытѧ на́ двое , ѿрижа́и жва́нїе , въ ско́тѣхъ сїѧ̀ да ѧ҆́сте · Ра́ꙁвѣ ѿ си́хъ да не ѧ́сте , и҆́же не ѿры́жꙋтъ жва́нїе · И҆ и҆же на́ двое дѣ́лѧтъ па́ꙁногти , а҆ не копы́тѧтъ . вельблꙋда , ꙗ҆́ко и҆ꙁно́ситъ жва́нїѧ но па́ꙁногти не дѣ́литъ на́ двое , нечи́стъ сїи ва́мъ · Хирогри́ль ꙗ҆́ко не и҆ꙁносиⷮ жва́нїа и҆ па́ꙁногти не дѣ́литъ нечи́стъ сїи ва́мъ · И҆ ꙁаѧ́цъ и҆́же ѿры́жетъ жва́нїе но па́ꙁногти не дѣлиⷮ на́ двое , нечи́стъ сїи ва́мъ · И҆ свинїа ꙗ҆́ко дѣ́литъ па́ꙁногти на двое  , и҆ копы́то копытитъ , н҄о не ѿры́жеⷮ жва́нїа , нечи́ста сїѧ̀ вамъ . ѿ мѧ́съ и҆хъ да не ѧ́сте , и҆ І мертвечи́не иⷯ да не прикаса́етесѧ нечи́ста сїа ваⷨ , и҆ сїѧ̀ да ѧ́сте ѿ всѣхъ ꙗ҆́же въ водах̾ · Всѣмъ и҆́мже сꙋть пера̀ и҆ чешꙋѧ̀ въ вода́хъ и҆ въ мори́хъ , и҆ въ е́ꙁерехъ . сїѧ̀ да ѧ́сте · И҆ всѣмъ и҆́мже нѣсть пера̀ и҆ чешꙋѧ̀ . въ вода́хъ и҆ въ мо́риⷯ и҆ въ е́ꙁереⷯ , ѿ всѣхъ и҆хъ ꙗ҆́же и҆ꙁъно́сѧтъ воды · И҆ всѧ́ка дш҃а живꙋщаѧ̀ въ водѣ . скве́рна е҆сть , и҆ скве́рна да бꙋ́дꙋтъ вам̾ ѿ мѧ́съ и҆́хъ да не ѧ́сте , и҆ мертвечи́ны и҆хъ гнꙋша́и̑тесѧ · И҆ всѣмъ и҆́мже нѣ́сть пера̀ и҆ чешꙋѧ̀ и҆́же въ вода́хъ скве́рна сїѧ̀ е҆сть вамъ , и҆ сихъ гнꙋша́итесѧ · ѿ пти́цъ , и҆ да не ѧ́сте и҆хъ гнꙋ́си сꙋть . ѻ҆рла̀ и҆ но́га , и҆ морьска́го ѻ҆рла̀ и҆ неѧ́сыти , и҆ кти́на , и҆ е́же к сиⷨ подо́бна . вра́бїѧ , и҆ вра́на , и҆ совы̀ и҆ подо́бнаѧ и҆́мъ . и҆ вы́пелица , и҆ сꙋхола́плѧ , і҆ и҆же и҆́мъ подо́бнаѧ , и҆ ѧ́стреба и҆же подо́бно к немꙋ , и҆ вра́на нощнаго , и҆ лили́ка і҆ и́вина и҆ порфꙋриѻ́на . пелика́на  , и҆ ѻ҆родиѻ́на , и҆ харадриѻ́на , и҆ е́же подо́бна симъ , и҆ вдо́да и҆ но́щна нетопырѧ̀ , и҆ всѧ̀ га́ды пти́чїѧ , и҆же хо́дѧтъ на четырехъ скве́рны вамъ да бꙋ́дꙋтъ · Но сїѧ же да ѧ́сте , ѿ всѣхъ гадъ пти́чныхъ и҆же хо́дѧтъ четвероноⷤ‍ⷷ и҆же и́мꙋтъ го́лени выше пле́снꙋ и҆хъ скака́ти и҆́ми ѿ ꙁемлѧ̀ · И҆ сїѧ̀ да не ѧ́сте , ѿ сихъ , ѹ҆́сеница и҆ е́же подобно е҆сть е́и . Сверче́къ и҆ е́же подо́бно к семꙋ , и҆ прꙋ́ги и҆же подо́бно к ниⷨ и҆ сꙋпротивлѧю́щагосѧ ꙁмиѧ̀ , и҆ е́же подо́бно к немꙋ · И҆ всѧ́къ гⷣа ѿ птицъ и҆́мже сꙋть четырино́гы . скверна́во вамъ е҆́сть , и҆ в си́хъ да не ѻ҆сквернавитесѧ , и҆ всѧ́къ и҆же прикаса́ѧсѧ мертвечи́нѣ и҆хъ нечи́стъ бꙋ́детъ до́ вечера · И҆ всѧ́къ носѧ́и мертвечи́нꙋ и҆хъ да и҆спере́тъ риꙁы своѧ̀ , и҆ нечи́стъ бꙋ́детъ до́ вечера · Въ всⷯѣ скотѣхъ , и҆́мже дѣлитсѧ на́ двое па́ꙁноготь , и҆ копы́то копы́титъ и҆ жва́нїѧ не жꙋе́тъ нечи́сти да бꙋдⷮꙋ вамъ . всѧ́къ прикаса́ѧсѧ мертвечи́нѣ и҆хъ нечи́стъ бꙋде́тъ і҆ и҆ всѧⷦ‍҇ и҆же хо́дитъ на ла́пахъ . въ всѣ́хъ ѕвѣрехъ ꙗ҆́же хо́дѧтъ на четы́рехъ нечи́сто е҆сть вамъ · Всѧ́къ прикаса́асѧ мертвечи́нѣ и҆хъ нечи́стъ бꙋ́детъ до́ вечера , и҆ носѧ́и мертвечинꙋ и҆хъ да и҆спере́тъ ри́ꙁы своѧ̀ нечи́стъ бꙋ́детъ до́ вечера , нечи́ста сїѧ бꙋ́дꙋтъ вамъ · И҆ сїѧ вамъ нечи́ста ѿ гⷣа плѣжꙋщихъ по ꙁемлѝ . ла́сица , черепа́ха , и҆ мы́шъ , коркоди́лъ ꙁемны́и , пнѧ́вица е҆́жь мигалѝ , хамалеѻ́нъ , бѣ́лка , и҆ калавотисъ , и҆ ѧ́щеръ , и҆ кроторы́ѧ · Сїѝ нечи́сти ва́мъ , ѿ всѣхъ га́дъ плѣжꙋщихсѧ по ꙁемлѝ . всѧ́къ прикаса́ѧсѧ мертвечи́нѣ и҆хъ , нечи́стъ бꙋ́детъ до́ вечера · И҆ всѧ́къ и҆же а҆́ще впаде́тъ ѿ нихъ в нѣчто , ѿ мерътвечи́ны и҆хъ нечи́сто бꙋ́детъ · Въ всѧ́къ съсꙋдъ дре́вѧнъ , и҆л҄и въ риꙁꙋ , и҆л҄и въ мѣхъ , и҆ли въ вре́тище и҆л҄и въ всѧ́кїи сосꙋдъ в не́мже твори́тсѧ дѣло  . въ водѣ да и҆ꙁмо́читсѧ , и҆ нечи́стъ бꙋ́детъ до́ вечера , и҆ паки чи́стъ бꙋ́детъ · И҆ всѧ́къ съсꙋ́дъ гли́ненъ во́ньже а҆́ще впаде́тъ ѿ сиⷯ внꙋтръ а҆ е́же е҆́сть в не́мъ . нечи́сто бꙋ́детъ , и҆ сосꙋ́дъ да раꙁбие́тсѧ , и҆ всѧ́кꙋ ꙗ҆дь ю҆же ꙗ҆́сте . на ню́же а҆́ще въꙁлие́тсѧ вода̀ , и҆ впаде́тъ ѿ мертвечи́ны и҆хъ нечи́сто бꙋ́детъ ваⷨ и҆ вс҄е питїе е҆́же пїе́те въ всѧ́комъ сосꙋдѣ , нечи́сто бꙋ́детъ вамъ , и҆ вс҄е е҆́же а҆́ще въпаде́тъ в н҄е ѿ мертвечи́ны и҆хъ нечи́сто бꙋ́детъ · Пе́щи ѻ҆́гнища да съкрꙋша́тсѧ нечи́сты бо сꙋтъ , и҆ нечи́сты да бꙋ́дꙋтъ вамъ ра́ꙁвѣ и҆сто́чникъ водныхъ , и҆ потоⷦ‍҇ и҆ сне́мъ водныⷯ , да бꙋ́дꙋтъ чи́сты · А҆ и́же прикаса́етсѧ мертвечи́намъ и҆хъ нечи́стъ бꙋ́детъ , и҆ а́ще впадеⷮ ѿ мертвечи́ны и҆хъ на вс҄е сѣмѧ сѣмѧнное е҆же сѣе́тсѧ чи́сто бꙋ́дет̾ , а҆́ще ли воꙁлие́тсѧ вода̀ на вс҄е сѣмѧ , и҆ въпаде́тъ ѿ мертвечи́ны иⷯ на нѐ , нечи́сто бꙋ́детъ вамъ , а҆́ще ли ѹ҆́мретъ ѿ скота̀ , и҆́же ва́мъ ꙗ҆́сти , а҆ прикаса́ѧсѧ мертвечи́нѣ е҆го , нечи́стъ бꙋ́детъ до́ вечера . и҆ ꙗ҆ды́и ѿ мертвечи́нъ и҆хъ , да и҆спере́тъ риꙁы своѧ̀ , нечи́стъ бꙋ́детъ до́ вечера . и҆ носѧ́и мертвечи́нꙋ и҆хъ , да и҆ꙁмые̑тъ ри́ꙁы своѧ нечи́стъ бꙋ́детъ до вечера · И҆ всѧⷦ‍҇ га́дъ плѣ́жꙋщїисѧ по ꙁемлѝ , скверна́во ва́мъ е҆сть с҄е да сѧ не ѧ́стъ · Всѧ́къ ходѧ́и чре́воⷨ и҆ всѧ́къ ходѧ́и на четве́рехъ , и҆ всѧ́ко многоно́жное , въ всѣхъ га́дѣхъ , и҆́же плѣжꙋтъ по ꙁемлѝ . да не ѧ́сте и҆хъ , ꙗ҆́ко скверна́во ва́мъ е҆́сть , и҆ да не ѻ҆скверна́вите дш҃ъ вашихъ · Въ всѣ́хъ гадѣхъ плѣжꙋщихсѧ на ꙁемлѝ , да не ѻ҆скверна́витесѧ в ни́х̾ и҆ да не бꙋ́дете нечи́сти в ниⷯ . ꙗ҆́ко а҆ꙁъ е҆смь г҃ь б҃ъ ва́шъ , и҆ да ѻ҆ст҃ите́сѧ и бꙋ́дете ст҃и , ꙗ҆́ко ст҃ъ е҆́смь а҆ꙁъ г҃ь б҃ъ вашъ · И҆ да не ѻ҆скверна́вите дш҃ъ вашихъ въ всѣ́хъ гадѣхъ , дви́жꙋщихсѧ по ꙁемлѝ , ꙗ҆ко а҆ꙁъ е҆смь г҃ь , и҆ꙁведы́и васъ иⷥ ꙁемлѧ̀ е҆гѷпеⷮскїѧ да бꙋ́дꙋ вамъ б҃ъ , и҆ бꙋ́дете ст҃и , ꙗ҆́ко а҆́ꙁъ е҆смь ст҃ъ  · Се̑ ꙁакоⷩ‍҇ ѻ҆ ско́тѣхъ , и҆ ѻ҆ пти́цахъ и҆ всѧ́кои дш҃и дви́жꙋщеисѧ въ вода́хъ , и҆ всѧ́кои дш҃и дви́жꙋщеисѧ по ꙁемлѝ · Раꙁлꙋчи́ти ме́ждꙋ нечи́стыми и҆ междꙋ чи́стыми . къ наѹ҆че́нїю сн҃овъ і҆ил҃выⷯ ме́ждꙋ ѻ҆живлѧ́ющими , ꙗ҆́домыми и҆ ме́ждꙋ ѻ҆живлѧ́ющими неѧ̑до́мыми ·
Глⷡ‍҇а , в҃і · И рече г҃ь къ моѷсїю гл҃ѧ . гл҃и сн҃омъ і҆и҃лвымъ , и҆ речеши к ни́мъ гл҃ѧ . жена̀ и҆́же а҆́ще ꙁа́чнеⷮ и҆ роди́тъ мꙋжескъ полъ нечи́ста бꙋ́детъ ꙁ҃ дн҃їи , и҆ по дн҃ехъ е҆́стестве́наго раꙁлꙋче́нїѧ скве́рны е҆ѧ̀ нечи́ста бꙋдеⷮ · И въ дн҃ь ѻ҆́смыи да ѻ҆брѣжетъ пло́ть коне́чнꙋю е҆го , и҆ да сѣди́тъ , л҃ , и҆ г҃ дн҃и , въ кро́ви ѻ҆чище́нїа е҆ѧ̀ , и҆ всѧ́кои ве́щи ст҃ѣи да не прикаса́етсѧ , и҆ въ ст҃илище да не въхо́дитъ , до́ньдеже сконча́ютсѧ дн҃їе ѻ҆чище́нїю е҆ѧ̀ . а҆́ще ли же́нескъ полъ родитъ . нечи́ста бꙋде́тъ д҃і дн҃їи . по е҆стественѣи скве́рнѣ е҆ѧ̀ , ѯ҃ , и҆ ѕ҃ дн҃їи да сѣди́тъ въ кро́ви нечистоты̀ е҆ѧ̀ · И҆ е҆гда̀ сѧ сконча́ютъ дн҃їе ѻ҆чище́нїѧ е҆ѧ̀ . ѻ҆ сн҃ꙋ и҆л҄и дще́ри да принесе́тъ а҆́гнецъ непоро́ченъ е҆ді́нолѣте́нъ , въ всѐсъж̾женїе · И҆ голꙋби́чища , и҆л҄и го́рличища грѣха̀ раⷣ‍ꙵ , прⷣе две́ри хра́ма свѣдѣнїа къ жерцꙋ̀ , и҆ да принесетъ е҆̀ прⷣе г҃ь . и҆ помолитсѧ ѻ҆ не́и жре́цъ , и҆ да ѻ҆чи́ститъ ю҆̀ ѿ вре́да кро́ви е҆ѧ̀ · Се́и ꙁако́нъ ража́ющеи мꙋжескъ полъ и҆ же́нескъ , а҆́ще ли не пости́гнетъ ⷠ‍҇ рꙋка̀ е҆ѧ̀ съ а҆́гнеца , и҆ да въꙁ́метъ дв҄ѣ го́рлицѣ и҆л҄и дв҄а голꙋ́бичища · Є҆ді́нъ на всѐсъж̾же́нїе а҆́ дрꙋгїи грѣха̀ ра́ди , и҆ помо́литсѧ ѻ҆ неи жре́цъ , и҆ ѻ҆цы́ститсѧ ·
Глⷡ‍҇а , г҃і · И гл҃а г҃ь къ моѷсїю і҆ а҆аро́нꙋ рекїи . чл҃кꙋ е҆мꙋже а҆́ще бꙋдетъ на ко́жи плоти е҆го стрⷫ‍҇ꙋ ꙁна́менїа , и҆л҄и нача́ло прокаже́нїю , и҆ бꙋ́детъ на ко́жи плоти е҆го бле́скъ прокаже́нїѧ . да прїведетсѧ къ а҆а̑ро́нꙋ жръцꙋ , и҆л҄и къ е҆ді́номꙋ ѿ сн҃овъ е҆го жръцꙋ̀ , и҆ ѹ́ꙁриⷮ жре́цъ бле́скъ на ко́жи плоти е҆го , и҆ вла́съ в бле́скꙋ и҆ꙁмѣни́лсѧ бꙋ́детъ в бѣ́ло · И҆ вꙁо́ръ бле́скꙋ ѹ҆малѧ́етсѧ ѿ ко́жа плотныѧ е҆го . бле́скъ прокаже́нїѧ е҆́сть и҆ ѹ́ꙁритъ жрѐцъ , и҆ ѻ҆скверна́витъ и҆̀ · А҆́ще ли прокаже́нїе бѣло е҆́сть на кожи пло́тнѣи е҆го , и҆ не хꙋдѣе бꙋ́детъ вꙁо́ръ плоти е҆го ѿ кожа пло́тныѧ , и҆ вла́съ е҆го нѣсть сѧ и҆ꙁмѣни́лъ в бѣ́ло , и҆ сїе е҆́сть теменъ и҆ ѿлꙋчи́тъ жре́цъ бле́скъ на ꙁ҃ дн҃їи и҆ ѹ́ꙁритъ жре́цъ бле́скъ въ дн҃ь сед̾мы́и · И҆ сѐ бле́скъ пребыва́етъ прⷣе нимъ , и҆ не и҆ꙁмѣниⷧ‍҇сѧ бле́скъ в кожи и҆ ѿлꙋчи́тъ е҆го жре́цъ на дрꙋгꙋю ꙁ҃ , дн҃їи , и҆ ѹ́ꙁритъ е҆го жре́цъ в седмы́и дн҃ь втори́цею , и҆ сѐ бле́скъ потемнⷧ‍҇ѣ и҆ не и҆ꙁмѣни́лъсѧ бле́скъ в ко́жи , и҆ ѻ҆циститъ е҆го жре́цъ ꙁна́менїе б҄о е҆сть · И҆спра́въ риꙁы своѧ чи́стъ бꙋ́детъ . а҆́ще ли и҆ꙁмѣнѧ́ющи и҆ꙁ̾мѣни́тсѧ ꙁна́менїе в кожи . по видѣнїи е҆го же́рцꙋ и҆ ѻ҆цы́ститъ е҆го , и҆ ꙗ҆́ви́тсѧ второ́е жръцꙋ̀ . и҆ ѹ́ꙁритъ е҆го жре́цъ , и҆ с҄е и҆ꙁмѣни́сѧ ꙁна́менїе в ко́жи , и҆ да ѻ҆скверна́витъ и҆̀ жре́цъ прокаже́нїе бо е҆сть · И҆ бле́ск̾ прокаже́нїѧ а҆́ще бꙋ́детъ на чл҃цѣ , и҆ прїиде къ жерцꙋ и҆ ѹ́ꙁриⷮ и҆̀ жре́цъ и҆ с҄е стрꙋпъ бѣлъ на ко́жи . сїи же и҆ꙁмѣни́лъ бꙋдетъ вла́сы въ бѣлы · И҆ ѿ ꙁдра́вїѧ пл̀оти живы́ѧ въ стрꙋпѣ прокаже́нїа , ве́тхо е҆сть въ ко́жи плоти е҆го , и҆ ѻ҆скверна́витъ и҆̀ жрецъ и҆ ѿлꙋч́итъ и҆̀ ꙗ҆́ко нечи́стъ е҆сть · А҆́ще ли же процвѣтаѧ̀ процвѣте́тъ прокаже́нїе въ ко́жи , и҆ покры́етъ прокаже́нїе вс҄ю ко́жꙋ блескомъ , ѿ главы̀ до ногꙋ̀ е҆го , по всемꙋ̀ вꙁо́рꙋ жерьцо́вꙋ · И҆ ѹ́ꙁритъ жре́цъ . и҆ с҄е покры́ло прокаже́нїе вс҄ю кожꙋ пло́ти е҆го , и҆ да ѻ҆цы́стиⷮ жре́цъ бле́скъ . ꙗ҆ко весь и҆ꙁмѣниⷧ‍҇сѧ е҆́сть въ бѣло , чи́стъ е҆сть · И҆ во́ иже дн҃ь а҆́ще ꙗ҆ви́тсѧ в немъ пло́ть жива̀ ѻ҆скверна́витсѧ , и҆ ѹ́ꙁритъ жре́цъ плоть цѣлꙋ , и҆ ѻ҆скверна́вит̾ ю҆̀ плоть ꙁдра́ва нечи́ста е҆сть , прокаже́нїе е҆сть · А҆́ще ли съста́витсѧ плоть ꙁдра́ваѧ , і҆ и҆ꙁмѣнитсѧ въ бѣ́ло , и҆ прїидетъ къ же́рцꙋ . и҆ ѹ҆́ꙁритъ жре́цъ , и҆ с҄е и҆ꙁмѣни́лъсѧ бле́скъ въ бѣло , и҆ да ѻ҆цы́ститъ жре́цъ бле́скъ чи́стъ е҆сть · И҆ тѣло а҆́ще л҄и бꙋ́детъ на ко́жи е҆го болѧ́чка гно́ина , і҆ и҆сцѣлѣе́тъ , и҆ бꙋ́детъ на мѣстѣ болѧ́чки стрꙋпъ бѣлъ , и҆л҄и прокаже́нїе бѣлꙋѧ́сѧ и҆л҄и рдѧ́сѧ и҆ ѧ҆ви́тсѧ жрьцꙋ . и҆ ѹ́ꙁритъ жре́цъ и҆ с҄е вꙁоръ хꙋдѣ́е кожи , и҆ вла́съ е҆го и҆ꙁмѣнилъсѧ въ бѣ́ло , и҆ ѻ҆скверна́виⷮ ю҆̀ жре́цъ бле́скъ прокаже́нїѧ е҆сть , на болѧ́чки процве́лъ · А҆́ще л҄и ви́диⷮ жре́цъ , и҆ сѐ нѣсть в неⷨ вла́съ бѣлъ и҆ не хꙋдѣи е҆сть ѿ ко́жа пло́тныѧ · и҆ сїи же е҆сть те́менъ , и҆ ѿлꙋчи́тъ е҆го жре́цъ на ꙁ҃ . дн҃їи · А҆́ще л҄и раⷥсы́панїемъ раꙁсы́плетсѧ в кожи да ѻ҆скверна́витъ и҆̀ жре́цъ бле́скъ прокаженїѧ е҆сть , въ гно́и процвелъ · А́ще л҄и в тѣ́ле пребыва́етъ прокаже́нїе и҆ не раꙁсыпа́етсѧ , стрꙋпъ болѧ́чки е҆сть , да ѻ҆цы́ститъ и҆̀ жре́цъ · И҆ плоть а҆́ще бꙋ́детъ в ко́жи е҆го и҆ж̾женїе ѻ҆́гнено , и҆ бꙋ́детъ въ ко́жи е҆го немощь и҆сцѣлѣвши , и҆ж̾же́нїе блескꙋѧ̑сѧ прокаже́нїѧ бѣ́ло и҆ли червле́но , и҆ли пробѣлꙋе́тсѧ и҆ ѹ́ꙁритъ и҆̀ жре́цъ и҆ с҄е премѣни́лсѧ е҆сть вла́съ въ блеща́нїе . и҆ вꙁо́ръ е҆мꙋ хꙋдѣе́ ѿ ко́жа . прокаже́нїе е҆сть , въж̾же́нїю процвело̀ , и҆ да ѻ҆скверни́тъ и҆̀ жре́цъ , бле́скъ прокаже́нїѧ е҆́сть . А҆́ще ли ѹ҆ви́дитъ и҆̀ жре́цъ , и҆ сѐ нѣ́сть въ блеща́нїю вла́са бѣл́а , и҆ не хꙋдѣе е҆сть ѿ ко́жа , са́мо же те́мно . да ѿлꙋ́читъ и҆̀ жре́цъ на , ꙁ҃ , дн҃їи , и҆ ѹ҆́ꙁритъ и҆̀ жре́цъ въ дн҃ь сеⷣмыи . и҆ а́ще раꙁсы́панїемъ раꙁсы́плетсѧ в ко́жи . да ѻ҆скверна́виⷮ и҆̀ жре́цъ бле́скъ прокаже́нїѧ е҆сть , съ гно́емъ процве́лъ · А҆́ще ли в тѣ́лѣ пребꙋ́детъ блеща́нїе , и҆ не раꙁсы́пае̑тсѧ в кожи . сїе же те́мно е҆сть , стрꙋпъ съж̾же́нїѧ е҆сть . да ѻ҆цы́стиⷮ и҆̀ жре́цъ , ѻ҆́браꙁъ бо съж̾же́нїа е҆сть · Мꙋжꙋ же и҆л҄и женѣ , е҆мꙋже а҆́ще бꙋдетъ в нихъ прокаже́нїѧ , на главѣ , и҆ли на брадѣ · И҆ ѹ҆́ꙁриⷮ жре́цъ бле́скъ . и҆ с҄е ѻ҆бли́чїе е҆го хꙋдѣе ко́жа , в не́мже вла́съ желтꙋѧ́сѧ то́нокъ , и҆ ѻ҆скверна́витъ и҆̀ жре́цъ вре́дъ е҆сть , прокаже́нїе главы̀ , и҆л҄и прокаже́нїе брады̀ е҆сть · И҆ а҆́ще ѹ҆́ви́дитъ жре́цъ бле́скъ вре́дныи и҆ с҄е не бꙋ́детъ ѻ҆бли́чїе хꙋдѣе́ ко́жа , и҆ вла́съ желтꙋѧ́сѧ не бꙋ́детъ в не́м̾ , и҆ да ѿлꙋ́читъ жре́цъ бле́скъ вре́дныи на ꙁ҃ , дн҃їи · И҆ ѹ́ꙁритъ жре́цъ бле́скъ въ дн҃ь сеⷣмы́и , и҆ не раꙁсы́пасѧ вре́д̾ , и҆ вла́съ съжелтꙋѧ́сѧ нѣсть в неⷨ , и ѻ҆бли́чїе вре́да нѣ́сть хꙋдѣ́е ко́жа , и҆ ѻ҆стрижетъ ко́жꙋ . а҆ вре́дъ да сѧ не бро́снетъ , да ѿлꙋч́итъ жре́цъ вреⷣ на ꙁ҃ , дн҃їи второе , и҆ ѹ҆́ꙁритъ жреⷰ‍҇ вре́дъ въ дн҃ь седмы́и , и҆ с҄е не раꙁсы́пасѧ вреⷣ въ ко́жи по ѻ҆бросне́нїю е҆го , и҆ ѻ҆бли́чїе вре́да нѣ́сть хꙋдѣе́ ко́жа , и҆ да ѻ҆цы́ститъ и҆̀ жре́цъ , і҆ и҆спра́въ ри́ꙁы чи́стъ бꙋ́детъ · А҆́ще ли раꙁсы́панїемъ раꙁсы́плетсѧ вре́дъ въ ко́жи по ѻ҆цыщенїю е҆го . и҆ ѹ́ꙁритъ и҆̀ жреⷰ‍҇ и҆ с҄е раꙁсы́пасѧ вре́дъ въ ко́жи , да не присѣща́етъ жре́цъ ѻ҆ вла́сѣ желтꙋю̑щемсѧ , нечи́стъ е҆сть · А҆́ще ли пребꙋ́детъ в тѣ́ле вре́дъ , и҆ вла́съ че́рнъ ꙗ҆́ви́тсѧ в не́мъ , і҆ и҆сцѣлѣ вреⷣ чи́стъ е҆сть , и҆ ѻ҆цы́ститъ и҆̀ жре́цъ · Мꙋжꙋ и҆л҄и женѣ е҆мꙋже а҆́ще бꙋдетъ на ко́жи плоти е҆го блеща́нїѧ блеща́сѧ бѣлꙋ́ющее̑сѧ , и҆ ѹ҆ви́дитъ жре́цъ , и҆ с҄е на ко́жи пло́ти е҆го бле́скъ , и҆ блеща́сѧ бѣлꙋетсѧ , вла́га е҆сть , процвела̀ ко́жа пло́ти е҆го чи́стъ еⷵ · А҆́ще комꙋ̀ ѻ҆полꙁе глава̀ плѣшиⷡ‍҇ е҆сть чи́стъ е҆сть . а҆́ще ли съ предѝ ѻ҆поⷧ‍҇ꙁе глава̀ въꙁлы́съ е҆́сть , чи́стъ е҆сть . а҆ще ли бꙋ́детъ на плѣши е҆го , и҆л҄и на въꙁлы́синѣ е҆го , бле́скъ бѣлъ , и҆л҄и червленꙋ́ѧсѧ , прокаже́нїе процвита́юще на плѣши е҆го , и҆ на въꙁлы́синѣ е҆го · И҆ ѹ҆ви́дитъ и҆̀ жре́цъ и҆ с҄е ѻ҆бли́чїе бле́ска бѣла , и҆ли червле́на , на плѣши е҆го , и҆ли на въꙁлы́синѣ е҆го ꙗ҆́ко ѻ҆бли́чїе прокаже́нїа на ко́жи пло́ти е҆го · Чл҃къ прокаже́нъ е҆сть , ѻ҆скверне́нїемъ ѻ҆скверна́витъ жре́цъ на главѣ е҆го бле́скъ е҆сть · И҆ прокаже́нъ на немже е҆сть бле́скъ , ри́ꙁы е҆го да бꙋ́дꙋтъ вꙁѧ́ты , и҆ глава̀ е҆го непокровена , и҆ ѻ҆коло ѹ҆́стъ е҆го да ѻ҆бвїе́тсѧ , нечи́стъ проꙁове́тсѧ . вс҄ѧ дн҃и в нѧ́же бꙋ́детъ в не́мъ бле́скъ нечи́стъ е҆сть , и҆ нечи́стъ бꙋ́детъ ѿлꙋченъ кромѣ да сѣди́тъ вн҄ѣ по́л̾чища да бꙋ́детъ е҆мꙋ пребыва́нїе · И҆ ри́ꙁа а҆́ще бꙋ́детъ на не́и бле́скъ прокаже́нїа , на ри́ꙁѣ сꙋкнѧ́нѣ , и҆л҄и на и҆ꙁгре́бнѣ и҆л҄и на прѧ́денѣ , и҆л҄и на кло́кахъ , и҆л҄и на лнѣ́хъ , и҆л҄и на во́л̾нѣ , и҆л҄и на ко́жи , и҆л҄и на всѧ́кои ко́жи ква́шенѣ · И҆ ꙗ҆́ви́тсѧ бле́скъ ꙁеленъ и҆л҄и червленꙋ́ѧсѧ на ко́жи , и҆л҄и на ри́ꙁѣ , и҆л҄и на прѧ́денехъ , и҆л҄и на кло́кахъ , и҆ на все́мъ съсꙋдѣ ква́шенѣ бле́скъ прокаже́нїа е҆сть · И҆ пока́жеⷮ жерцꙋ , и҆ ѹ҆ви́дитъ жре́цъ бле́скъ да ѿлꙋчитъ жре́цъ бле́скъ на ꙁ҃ , дн҃їи и҆ да ѹ҆ви́дитъ жре́цъ бле́скъ въ дн҃ь седмы́и а҆́ще сѧ раꙁсы́палъ бле́скъ по ри́ꙁѣ , и҆ по прѧденꙋ и҆л҄и по кло́ках̾ и҆л҄и по ко́жи . по всемꙋ е҆ли́ко твори́тсѧ ко́жа ква́шенїемъ . прокаже́но и҆́сто е҆сть , бле́скъ нечи́стъ е҆сть . да съж̾же́тъ ри́ꙁꙋ и҆ прѧ́денїѧ , и҆ кло́ки , и҆л҄и на во́лнѣ , и҆л҄и на лнѣ , и҆л҄и на всѧ́комъ сосꙋдѣ ко́жанѣ . на неⷨже а҆́ще бꙋ́детъ прокаже́нїе , поне́же прокаже́нїе и҆́сто е҆сть на ѻ҆гнѝ да сож̾же́тсѧ · А҆́ще ли ѹ҆́ꙁритъ жре́цъ , и҆ не раꙁсы́плетсѧ бле́скъ по ри́ꙁѣ , и҆л҄и по прѧ́денꙋ , и҆ по кло́коⷨ , и҆л҄и по всѧ́комꙋ сосꙋдѣ ко́жанѣ да повели́тъ жреⷰ‍҇ да и҆спере́тъ , на не́мже бꙋ́детъ бле́скъ , да ѿлꙋч́итъ жре́цъ бле́скъ на дрꙋгꙋю седмь дн҃їи , и҆ да ви́диⷮ жреⷰ‍҇ по и҆спра́нїѝ е҆го бле́скъ · И҆ а҆ще не бꙋдетъ бле́скъ и҆ꙁмѣни́лъ лица свое̑го и҆ бле́скъ не раꙁсы́палъсѧ нечи́стъ е҆сть , на ѻ҆гнѝ да сѧ съж̾же́тъ , и҆л҄и на ри́ꙁѣ , и҆л҄и на прѧ́денѣ · И҆л҄и на кло́кахъ , и҆ ви́дитъ жре́цъ . и҆ бꙋдеⷮ темнѣе бле́скъ по и҆спра́нїи е҆го , да ѿвержетъ е҆̀ ѿ ри́ꙁы , и҆л҄и ѿ прѧ́дена и҆л҄и ѿ ко́жа , и҆л҄и ѿ кло́къ · И҆ а́ще сѧ ѹ҆ви́дитъ е҆́ще на ри́ꙁѣ , и҆ли на прѧ́денѣ , и҆л҄и на кло́кахъ , и҆л҄и на всѧ́комъ съсꙋдѣ ко́жанѣ . прокаже́нїе процвѣта́ѧ  , на ѻ҆гнѝ да сѧ сож̾жетъ на не́мже е҆сть бле́скъ . а҆ ри́ꙁа и҆ прѧ́дено и҆ кло́ки , и҆ всѧ́къ сосꙋдъ ко́жаⷩ‍҇ и҆же и҆спере́тсѧ , и҆ да ѿидетъ ѿ него̀ бле́скъ , і҆ и҆спере́тсѧ второ́е , и҆́ чи́стъ бꙋ́детъ · Сїи е҆сть ꙁако́нъ бле́скꙋ , прокаже́нїѧ ри́ꙁѣ сꙋкнѧ́нѣ и҆ли ꙁгре́бнѣ , и҆л҄и прѧ́денѣ , и҆ кло́коⷨ и҆ всѧ́комꙋ съсꙋ́дꙋ ко́жанꙋ на ѻ҆цыще́нїе е҆мꙋ , и҆л҄и не на ѻ҆цыще́нїе  ·
Глⷡ‍҇а , д҃і · И рече г҃ь къ моѷсїю гл҃ѧ , с҄е ꙁако́нъ прокаже́номꙋ , во́н̾же дн҃ь а҆́ще ѻ҆цы́ститсѧ , и҆ приведе́тсѧ къ жерцꙋ̀ . да и҆ꙁы́идетъ жре́цъ во́нъ полка , и ѹ́ꙁритъ жре́цъ , и҆ с҄е и҆сцѣлѣ бле́скъ прокаже́нїѧ ѿ прокаже́ннаго · и҆ повели́тъ жре́цъ да сѧ во́ꙁметъ ѻ҆цыще́номꙋ двѣ кꙋрѧти жи́вѣ чи́стѣ и҆ дре́во кедрово , и҆ соска́нꙋ червленицꙋ і҆ и҆ссопъ · И҆ повели́тъ жре́цъ . да ꙁако́лютъ кꙋ́рѧ е҆ді́но въ ст҃ое , въ сосꙋдъ гли́нѧнъ , наⷣ водо́ю живо́ю живо́ е҆же кꙋ́рѧ да въꙁметъ и҆ дре́во кедрово и҆ соска́нꙋ червленицꙋ і҆ и҆ссопъ , и҆ да ѻ҆мо́читъ и҆хъ и҆ кꙋ́рѧ живо́е въ кро́ви ꙁакла́наго кꙋ́рѧти , е҆́же сѧ ꙁакла̀ наⷣ водо́ю живо́ю , и҆ да въскро́питъ на ѻ҆цыстившагосѧ ѿ прокаже́нїѧ , сеⷣмижды , и҆ чи́стъ бꙋ́детъ · И҆ да ѿпꙋститсѧ кꙋ́рѧ живо́е на́ поле , и҆ да и҆сперетъ ѻ҆цысти́выисѧ ри́ꙁы своѧ̀ и҆ да ѻ҆бро́снетъ вс҄ѧ вла́сы е҆го , и҆ да и҆ꙁмыетсѧ водо́ю , и҆ чистъ бꙋ́детъ · и҆ по семъ да вни́детъ въ полкъ , и҆ да хо́дитъ в полчищи , ꙁ҃ , дн҃їи , кромѣ до́мꙋ свое̑го , и҆ бꙋ́детъ въ дн҃ь седмы́и , да ѻ҆бро́снꙋтсѧ вс҄и вла́сы е҆го главꙋ̀ е҆го , и҆ брадꙋ̀ , и҆ бро́ви , и҆ всѧ́къ вла́съ е҆го , да ѻ҆бро́снетсѧ , и҆ да и҆спере́тъ ри́ꙁы своѧ̀ , и҆ да ѻ҆мы́етсѧ пло́ть е҆го водо́ю , и҆ чи́стъ бꙋдеⷮ въ дн҃ь же ѻ҆смы́и да въꙁметъ дв҄а а҆́гньца е҆ді́нолѣтна непоро́чна , и҆ ѻ҆вцꙋ е҆ді́нꙋ е҆ді́нолѣтнꙋ непоро́чнꙋ · И҆ три́десѧте ча́сти мꙋки пшени́ч̾ны въ тре́бꙋ съпрѧ́женꙋ съ е҆леѻ҆мъ , и҆ ча́шꙋ е҆леѧ е҆ді́нꙋ · И҆ да поста́витъ жре́цъ ѻ҆цыща́ѧ чл҃ка ѻ҆цыща́емаⷢ‍҇ . се же прⷣе гм҃ъ ѹ҆ две́рїи хра́ма свѣдѣнїѧ . и҆ да въꙁметъ жре́цъ , а҆́гнец̾ е҆ді́нъ . и҆ да приведетъ е҆го престꙋпле́нїѧ ради и҆ ча́шꙋ е҆ле́ѧ , и҆ да ѿлꙋчитъ е҆го жрецъ ѿлꙋче́нїеⷨ прⷣе гм҃ъ . и҆ ꙁаколютъ а҆́гнецъ на мѣстѣ , и҆дѣже ꙁакала́ютъ вс҄есъжже́нїе , е҆же грѣха ради на мѣстѣ ст҃ѣ , еⷵ б҄о е҆же грѣха ради ꙗ҆́коже и҆ престꙋпле́нїѧ ра́ди да бꙋ́детъ жрьцꙋ , ст҃аѧ ст҃ыхъ е҆сть , и҆ въꙁметъ жре́цъ ѿ крови ꙗ҆́же престепле́нїѧ ра́ди · И҆ въꙁложи́тъ жре́цъ на ѻ҆бꙋшїе ѹ҆́ха десна́го ѻ҆цища́емаго  , и҆ на коне́цъ рꙋкѝ е҆го десны́ѧ , и҆ на коне́цъ ногѝ е҆го десны́ѧ · И҆ въꙁе́мъ жрецъ ѿ ча́ши е҆ле́ѧ , да въꙁлїетъ жре́цъ на́ рꙋкꙋ лѣ́вꙋю свою̀ , и҆ да ѻ҆мо́читъ жре́цъ прьстъ свои десны́и , въ е҆ле́и е҆же е҆сть въ рꙋцѣ е҆го лѣ́вѣи · И҆ да въскро́питъ ѿ е҆ле́ѧ прьстом̾ , ꙁ҃ жды , преⷣ гм҃ъ і҆ и҆ꙁбы́вшеѐ е҆ле́ѧ е҆же е҆сть въ рꙋцѣ е҆го да въꙁложи́тъ жре́цъ , на ѻ҆бꙋшїе ѹ҆́ха , ѻ҆цыща́емаго десно́е , и҆ на коне́цъ рꙋки е҆го десны́ѧ , и҆ на коне́цъ ноги е҆го десны́ѧ , и҆ на мѣс́то кро́ви е҆́же престꙋпле́нїѧ · ѻ҆ста́вшее́ же е҆ле́ѧ , е҆же въ рꙋцѣ жрьцꙋ̀ да въꙁлїе́т̾ жре́цъ на главꙋ̀ ѻ҆цыще́номꙋ , и҆ да помо́литсѧ ѻ҆ не́мъ жре́цъ прⷣе гм҃ъ , и҆ да сътвори́тъ жре́цъ е҆же грѣха̀ раⷣ‍ꙵ и҆ да ѻ҆цы́ститъ жре́цъ ѻ҆цыщающагосѧ ѿ грѣха̀ е҆го · По се́м же ꙁаколеⷮ жре́цъ вс҄есъж̾же́нїе , и҆ да въꙁнесе́т̾ жре́цъ вс҄есъж̾же́нїе , и҆ тре́бꙋ на ѻ҆лтарь прⷣе гм҃ъ · да помо́литсѧ ѻ҆ неⷨ жре́цъ , и҆ ѻ҆цы́ститсѧ , а҆́ще л҄и ѹ҆богъ е҆сть и҆ рꙋка е҆го не пости́гнетъ да по́иметъ а҆́гне́цъ е҆ді́нолѣтенъ е҆ді́нъ , во́нже е҆сть престꙋпи́лъ на ѿлꙋче́нїе , ꙗ҆ко ѻ҆цы́ститисѧ ѻ҆ неⷨ · И҆ де́сѧть ча́стїи мꙋкѝ пшени́чны спрѧ́жены съ е҆ле́ѻⷨ въ тре́бꙋ , и҆ ча́шꙋ е҆ле́ѧ е҆ді́нꙋ , и҆ дв҄а го́рличища , и҆л҄и дв҄а голꙋ́бичища , ꙗ҆́ко пости́гнетъ рꙋка̀ е҆го , и҆ да бꙋ́детъ е҆ді́нъ грѣха̀ ра́ди , а҆ дрꙋгїи въ вс҄есъж̾же́нїе · И҆ да принесе́тъ ѧ҆̀ въ дн҃ь ѻ҆смы́и , въ е҆же ѻ҆цы́стити е҆го къ жрьцꙋ , прⷣе две́ри хра́ма свѣдѣ́нїѧ преⷣ г҃ь , и҆ да по́иметъ жре́цъ а҆́гньца е҆же престꙋпле́нїѧ ра́ди , и҆ ча́шꙋ е҆ле́ѧ въꙁложиⷮ е҆ѧ̀ , ꙗ҆́ко въꙁложе́нїе прⷣе гм҃ъ , и҆ ꙁако́летъ а҆́гньца престꙋпле́нїѧ , и҆ да въꙁметъ жре́цъ ѿ кро́ви престꙋпле́нїѧ · И҆ да въꙁло́житъ на ѻ҆бꙋшїе ѹ҆́ха ѻ҆цыща́емаго десно́е , и҆ на конеⷰ‍҇ рꙋки е҆го десны́а , и҆ на коне́цъ ногѝ е҆го десны́ѧ · И҆ ѿ е҆ле́ѧ въꙁлїетъ жре́цъ на́ рꙋкꙋ свою лѣ́вꙋю , и҆ да въскро́питъ прьстомъ свои̑мъ десны́мъ ѿ е҆ле́ѧ е҆же въ рꙋцѣ е҆го лѣ́вѣи , седми́жды прⷣе гм҃ъ · И҆ ѿ е҆ле́ѧ сꙋщаго въ рꙋцѣ жрьцꙋ , да въꙁло́житъ на ѻ҆бꙋшїе ѹ҆́ха ѻ҆цыща́емаго де́сное , и҆ на конеⷰ‍҇ рꙋки е҆го десны́ѧ , и҆ на коне́цъ ногѝ е҆го десны́ѧ на мѣстѣ кро́ви ꙗ҆́же престꙋпле́нїѧ · ѻ҆ста́вши же ѿ е҆ле́ѧ е҆же е҆сть въ рꙋцѣ жрьцꙋ̀ . да въꙁлїе́тъ на главꙋ̀ ѻ́цысти́вшемꙋсѧ , и҆ да помо́литсѧ ѻ҆ не́мъ жре́цъ прⷣе гм҃ъ · И҆ да сътвори́тъ е҆ді́нꙋ ѿ го́рлицъ , и҆ли голꙋб́ичищъ , ꙗ҆коже пости́гнꙋла рꙋка е҆го  , е҆ді́нъ грѣха̀ раⷣ‍ꙵ , а҆ дрꙋгїи въ вс҄есъж̾же́нїе съ тре́бою , и҆ да помо́литсѧ жре́цъ ѻ҆ ѻ҆цыщае́мѣмъ прⷣе гм҃ъ , сїи ꙁако́нъ въ не́мже е҆сть бле́скъ прокаже́нїѧ , и҆ не ѻ҆брѣта́юще рꙋкою ѻ҆цище́нїѧ свое̑го · И҆ рече г҃ь къ моѷсїю і҆ а҆а̑ро́нꙋ гл҃ѧ , ꙗ҆́ко а҆́ще вни́дете въ ꙁе́млю ханаѻ҆ньскꙋ ꙗ҆же а҆́ꙁъ даю̀ ва́мъ въ притѧжа́нїе , и҆ дамъ бле́скъ прокаже́нїа въ домꙋ въ всѣх́ъ ꙁемлѧ́хъ притѧжа́нныхъ ваⷨ и҆ прїидетъ къ кото́ромꙋ до́мꙋ иⷯ , и҆ повѣсть жрьцꙋ̀ гл҃ѧ а҆ки бле́скъ ꙗ҆влѧе̑тсѧ въ домꙋ мое̑мъ , и҆ да велиⷮ жре́цъ и҆спраꙁни́ти сосꙋды до́мꙋ · Преже вни́тїѧ и҆ видѣнїа жрьцꙋ бле́ска и҆ а҆ще не не бꙋ́детъ , нечи́сто е҆сть вс҄е е҆же въ домꙋ̀ · По се́м же вни́дет̾ жре́цъ съглѧда́ти до́мъ , и҆ ѹ́ꙁриⷮ жре́цъ бле́скъ , и҆ се бле́скъ на стѣнаⷯ до́мꙋ , ѹ҆доли ꙗ҆́ко ꙁеленꙋ́ющасѧ , и҆л҄и червленꙋ́ющасѧ , и҆ ѻ҆бли́чїе и҆хъ хꙋдѣ́е стѣнъ · И҆ꙁы́иде же жре́цъ и҆с до́мꙋ къ две́ремъ до́мꙋ , да ѿлꙋчиⷮ жре́цъ до́мъ на ꙁ҃ , дн҃їи , да ѻ҆братитсѧ жре́цъ въ ꙁ҃ дн҃ь , и҆ ѹ́ꙁри́т̾ до́мъ , и҆ с҄е раꙁсы́палсѧ бле́скъ по стѣна́хъ до́мꙋ , и҆ да повели́тъ жреⷰ‍҇ да и҆ꙁмꙋтъ ка́мыки на ни́хъже е҆сть бле́скъ , и҆ да и҆ꙁнесꙋтъ вонъ иⷥ гра́да на мѣ́сто нечи́сто · И҆ да пострꙋжⷮꙋ и҆ꙁ внꙋтри до́мъ ѻ҆́крⷵтъ , и҆ да просы́плютъ прьс́ть посострога́нꙋю вн҄ѣ гра́да на мѣ́стѣ нечи́стѣ · И҆ да въꙁмꙋтъ ка́мыки и҆́ны ѻ҆стро́ганы , и҆ да вложа́тъ ѧ҆̀ въ ка́мыкъ мѣсто и҆ пе́рсть и҆́нꙋ да въꙁмꙋтъ , да и҆стребѧ́тъ до́мъ · А҆́ще ли па́ки наи́дет̾ бле́скъ , и҆ ѧ҆ви́тсѧ в до́мꙋ , по и҆ꙁнесе́нїю ка́мыкъ , и҆ по строга́нїю до́мꙋ и҆ по и҆стребле́нїѝ , и҆ въни́дет̾ жре́цъ , и҆ ѹ́ꙁритъ а҆́ще раꙁсы́палсѧ бꙋ́детъ бле́скъ по домꙋ̀ , въ прокаже́нїе пребывае̑тъ въ до́мꙋ , нечи́стъ е҆сть , и҆ да раꙁори́тъ до́мъ , и҆ дре́ва е҆го и҆ ка́менїе е҆го , и҆ вс҄ю пе́рсть до́мꙋ и҆ꙁвн҄ѣ гра́да на мѣсто нечи́сто , и҆ входѧ́и въ до́мъ вс҄ѧ дн҃и , в нѧ́же е҆́сть ѿлꙋче́нъ нечи́стъ бꙋ́детъ до́ вечера · А҆ лежа́и въ домꙋ̀ да и҆спере́тъ ри́ꙁы своѧ̀ , и҆ нечи́стъ бꙋ́детъ до́ вечера , и҆ ꙗ҆́ды́и въ домꙋ , да и҆спере́тъ ри́ꙁы своѧ̀ , и҆ нечи́стъ бꙋ́детъ до́ вечера , а҆́ще ли пришеды́и вни́детъ жре́цъ , и҆ ви́дитъ , и҆ с҄е раꙁсы́панїемъ не раꙁ̾сы́палсѧ е҆сть бле́скъ въ домꙋ̀ · По построга́нїѝ до́мꙋ , да ѻ҆цы́ститъ жре́цъ до́м̾ , ꙗ҆́ко и҆сцѣлѣлъ е҆сть бле́ск̾ и҆ да въꙁметъ ѻ҆цы́стити до́мъ дв҄а кꙋ́рѧти жи́вѣ чи́стѣ · И҆ дре́во ке́дрово и҆ соска́нꙋ червлени́цꙋ , і҆ и́ссопъ и҆ да ꙁако́летъ кꙋ́рѧ е҆ді́но , въ сосꙋ́дъ гли́нѧнъ наⷣ водо́ю живо́ю · И҆ да въꙁ̾метъ дре́во ке́дрово , и҆ съска́нїе черъвле́ное , И҆ и҆ссопъ , и҆ кꙋ́рѧ живо́е , и҆ да ѻ҆мо́читъ ѧ҆̀ въ кро́въ ꙁаколе́наго кꙋрѧтѣ наⷣ водо́ю живо́ю , и҆ да ѻ҆кро́пит̾ и҆́ми въ домꙋ ꙁ҃ жды , и҆ ѻ҆чи́ститъ до́мъ кро́вию кꙋ́рѧчїю , и҆ водо́ю живо́ю , и҆ кꙋ́рѧтемъ живы́мъ , и҆ дре́воⷨ ке́дровомъ і҆ и́ссопомъ и҆ соска́ною червлени́цею , и҆ да ѿпꙋститъ кꙋрѧ живо́е вонъ и҆ꙁ гра́да на́ поле ѻ҆чистиⷮ ѻ҆ домꙋ и҆ чи́стъ бꙋ́детъ , сїи ꙁако́н̾ ѻ҆ въсе́мъ бле́скꙋ прокаже́нїѧ  · И҆ прокаже́нїѧ ри́ꙁы и҆ до́мꙋ и҆ ꙗ҆́ꙁвы и҆ ꙁна́менїѧ блеща́щагосѧ , и҆сповѣ́дати воньже дн҃ь нечи́сто и҆ во́ньже дн҃ь ѻ҆цы́стите , сїи ꙁаконъ прокаже́нїѧ ·
Глⷡ‍҇а , е҃і · И рече г҃ь къ моѷсїю і҆ а҆а̑ро́нꙋ гл҃ѧ , гл҃и сн҃омъ і҆и̑л҃вымъ и҆ рече́ши к нимъ , мꙋжꙋ мꙋжꙋ е҆мꙋже а҆́ще бꙋ́детъ и҆ꙁлїѧнїе ѿ тѣ́ла е҆го , и҆ꙁлїѧ́нїе е҆го нечи́сто е҆́сть · Сїи же ꙁакоⷩ‍҇ нечи́стоты е҆сть и҆ꙁлива́ѧй сѣмѧ ѿ тѣла е҆го , ѿ и҆ꙁлїѧ́нїѧ и҆́мже съста́влено е҆сть тѣ́ло е҆го , въ и҆ꙁлїѧ́нїе · Сїѧ нечистота̀ е҆го е҆сть , вс҄ѧ дн҃и и҆ꙁлїѧ́нїе тѣла е҆го , и҆́мже съста́влено е҆сть тѣ́ло е҆го въ и҆ꙁлїѧ́нїе е҆го нечи́стота е҆го е҆сть , всѧ́ко ложе на немже а҆́ще лѧ́жетъ и҆ꙁлива́ѧй сѣмѧ нечи́сто бꙋ́детъ , и҆ всѧ́къ сосꙋдъ на не́мже а҆́ще сѧ́детъ ве́рхъ е҆го и҆ꙁ̾лива́ѧй сѣмѧ , нечи́стъ бꙋ́детъ · И҆ чл҃къ и҆́же а҆́ще прико́снетсѧ ло́жа е҆го , да и҆спере́тъ ри́ꙁы своѧ̀ , и҆ да ѻ҆мы́етъ тѣ́ло свое водо́ю , и҆ нечи́стъ бꙋ́детъ до́ вечера , и҆ сѣдѧ́и на сосꙋдѣ на не́мже а҆́ще сѧ́детъ ве́рхъ е҆го и҆ꙁлива́ѧи сѣмѧ , да и҆спере́тъ ри́ꙁы своѧ , и҆ да ѻ҆мы́етсѧ водо́ю , и҆ нечи́стъ бꙋ́детъ до́ вечера , и҆ прикоснꙋвыисѧ къ плоти и҆ꙁлива́ющаго сѣмѧ да и҆спере́тъ ри́ꙁы своѧ̀ , и҆ да ѻ҆мы́етсѧ водо́ю и҆ нечѝстъ бꙋ́детъ до́ вечера , и҆ а҆́ще прико́снетсѧ и҆ꙁлива́ѧй сѣмѧ къ чистомꙋ да и҆спере́тъ ри́ꙁы своѧ̀ , и҆ да и҆ꙁмы́етсѧ водо́ю и҆ нечи́стъ бꙋ́детъ до́ вечера · И҆ на всѧ́ко сѣдло ѻ҆́слее на неже а҆́ще всѧ́детъ  , и҆ꙁлива́ѧѝ сѣмѧ , нечи́сто бꙋ́дет̾ до́ вечера , и҆ всѧ́къ прикоснꙋ́выисѧ ѿ всѣхъ ꙗ҆же сꙋть поⷣ нимъ , и҆ нечи́стъ бꙋ́детъ до́ вечера · И҆ и҆же въꙁ̾дви́жетъ ѧ҆̀ , да и҆спере́тъ ри́ꙁы своѧ и҆ ѻ҆мы́етсѧ водо́ю , и҆ нечи́стъ бꙋдеⷮ до́ ве́чера · И҆ иⷯже сѧ прико́снетъ и҆ꙁлива́ѧи сѣмѧ , и҆ рꙋкъ свои̑хъ не ѻ҆мыⷧ‍҇ водо́ю , да и҆спере́тъ ри́ꙁы своѧ̀ и҆ ѻ҆мы́етъ с҄и тѣ́ло водо́ю , и҆ нечи́стъ бꙋ́детъ до́ вечера · И҆ сосꙋдъ гли́нѧⷩ‍҇ е҆мꙋже а҆́ще прико́снетсѧ и҆ꙁлива́ѧи сѣмѧ , да раꙁбие́тсѧ а҆ сосꙋдъ древѧ́ныи да сѧ и҆ꙁмы́етъ водо́ю , и҆ чи́стъ бꙋ́детъ · А҆́ще ли ѻ҆чи́ститсѧ и҆ꙁлива́ѧи сѣмѧ , ѿ и҆ꙁлива́нїѧ свое̑го , да съчтетъ себѣ се́дмь дн҃їи на ѻ҆цыще́нїе е҆го , да и҆спере́тъ ри́ꙁы своѧ̀ , и҆ да ѻ҆мы́еть тѣ́ло свое водо́ю живо́ю и҆ чи́стъ бꙋ́детъ · И҆ въ дн҃ь ѻ҆смы́и да въꙁметъ дв҄а го́рличища , и҆л҄и дв҄а голꙋби́чища , и҆ да принесе́тъ ѧ҆̀ прⷣе г҃ь , къ две́ремъ хра́ма свѣдѣ́нїа и҆ дасть ѧ҆̀ жрьцꙋ , и҆ да сътвори́тъ ѧ҆̀ жре́цъ , е҆ді́нъ грѣха̀ ра́ди , а҆ дрꙋгїи въ вс҄есъж̾же́нїе · И҆ да помо́литсѧ ѻ҆ не́мъ жре́цъ прⷣе гм҃ъ , ѻ҆ и҆ꙁлиѧ́нїѝ е҆го · И҆ чл҃къ е҆мꙋже а҆́ще и҆ꙁы́детъ ѿ ло́жа е҆го сѣмѧ , и҆ да ѻ҆мы́етъ водо́ю вс҄е тѣло своѐ , и҆ нечи́стъ бꙋ́детъ до́ вечера , и҆ всѧ́ка ри́ꙁа , и҆ всѧ́ка ко́жа на ни́х же а҆́ще бꙋ́деⷮ ложе сѣмѧнное , да и҆спере́тсѧ водо́ю , и҆ нечи́сто бꙋдеⷮ до́ вечера · И҆ а́ще лѧ́жетъ мꙋжъ съ женою своею ложа сѣмени , да и҆ꙁмы́ю̑тсѧ ѻ҆́ба водо́ю и҆ нечи́сты бꙋ́дꙋтъ до́ вечера , и҆ жена́ а҆́ще бꙋ́детъ кро́вь точа́щи , и҆ бꙋ́детъ тече́нїе е҆ѧ̀ въ тѣ́леси е҆ѧ̀ ꙁ҃ дн҃їи , да бꙋ́детъ въ скве́рнѣ е҆ѧ̀ · И҆ всѧ́къ прикаса́ѧи́сѧ е҆и нечи́стъ бꙋ́детъ до́ вечера , и҆ вс҄е на не́мже а҆́ще сѣдитъ въ тече́нїю е҆ѧ̀ нечи́сто бꙋ́детъ , и҆ всѧ́ко на не́же а҆́ще присѧ́детъ ѻ҆на̀ нечи́ста бꙋдеⷮ и҆ всѧ́къ и҆же а҆ще прико́снетсѧ ло́жа е҆ѧ̀ да и҆спере́тъ ри́ꙁы своѧ̀ и҆ да ѻ҆мы́е̑тъ водо́ю тѣ́ло своѐ , и҆ нечи́стъ бꙋ́детъ до́ вечера · И҆ всѧ́къ прикаса́ѧи̑сѧ всѧ́комꙋ съсꙋ́дꙋ , на не́мже а҆́ще сѣдитъ  , да и҆спере́тъ ри́ꙁы своѧ̀ , и҆ да и҆ꙁмы́етсѧ водо́ю и҆ нечи́стъ бꙋ́детъ до́ вечера · А҆́ще же и҆ на ло́жи сꙋщи е́и , и҆л҄и на сосꙋ́дѣ на не́мже а҆́ще сѣди́тъ ѻ҆на̀  , е҆льма же прико́снетсѧ е́и , нечи́стъ бꙋ́детъ до́ вечера , а҆́ще л҄и кто̀ бꙋдеⷮ на ло́жи с не́ю и҆ бꙋ́детъ нечистота̀ е҆ѧ̀ на неⷨ нечи́стъ бꙋ́детъ ꙁ҃ дн҃їи , и҆ всѧ́ко ло́же на не́мже а҆́ще лѧ́жетъ нечи́сто бꙋ́детъ · И҆ жена̀ а҆́ще тече́тъ , тече́нїе кро́ви , дн҃и многи не въ в́ремѧ скве́рны е҆ѧ̀ , и҆ а́ще тече́тъ по скве́рненїѝ е҆ѧ̀ , вс҄ѧ дн҃и тече́нїѧ нечистоты̀ е҆ѧ̀ . ꙗ҆́коже въ дн҃и скве́рны е҆ѧ̀ , нечи́ста бꙋ́детъ · И҆ всѧ́ко ло́же на не́мже а҆́ще лежи́тъ вс҄ѧ дн҃и тече́нїе е҆ѧ̀ ꙗ҆́коже скве́рны е҆сть , и҆ всѧ́къ съсꙋдъ на не́мже сѧ́детъ нечи́стъ бꙋдетъ · По нечистотѣ скве́рны е҆ѧ̀ , и҆ всѧ́къ прикаса́ѧи̑сѧ е́и нечи́стъ бꙋ́детъ , да и҆спере́тъ ри́ꙁы своѧ̀ , и҆ ѻ҆мы́етъ водо́ю тѣ́ло своѐ , и҆ нечи́стъ бꙋ́детъ до́ вечера , а҆́ще л҄и ѻ҆чи́ститсѧ ѿ тече́нїѧ е҆ѧ̀ , да съчте́т̾ себѣ ꙁ҃ дн҃їи , и҆ по сиⷯ да ѻ҆чи́ститсѧ . и҆ въ ѻ́смы́и дн҃ь да въꙁ́метъ дв҄а го́рличища , и҆л҄и дв҄а птенца̀ голꙋ́бина и҆ принесе́тъ ѧ҆̀ къ же́рцꙋ , къ две́рем̾ хра́ма свѣдѣ́нїа , и҆ да сътвори́тъ жре́цъ е҆ді́нъ грѣха̀ ра́ди , а҆ дрꙋгїи въ всѐсъж̾же́нїе , и҆ да помо́литсѧ ѻ҆ не́и жре́цъ прⷣе гм҃ъ , ѻ҆ тече́нїѝ нечистоты̀ е҆ѧ̀ , и҆ бл҃гобоѧ́ꙁнены сътвори́тъ сн҃ы і҆ил҃вы · ѿ нечисто́тъ иⷯ да не ѹ҆́мрꙋтъ нечистоты̀ ра́ди иⷯ , вънегда̀ ѻ҆скверни́ти и҆мъ хра́мъ свѣдѣ́нїа собо́ю · Сїи ꙁако́нъ и҆ꙁлива́ющемꙋ сѣмѧ , а҆ще комꙋ̀ и҆ꙁы́идеⷮ и҆ꙁ него̀ ло́же сѣменное , ꙗ҆́коже ѻ҆скверна́витисѧ в неⷨ , и҆ точа́щеи кро́вь въ скве́рнѣ е҆ѧ̀ · И҆ꙁлива́й сѣмѧ и҆ꙁлиѧ́нїемъ своиⷨ мꙋжескꙋ по́лꙋ и҆ же́ньскꙋ , и҆ мⷤꙋ и҆же а҆ще бꙋдеⷮ съ скверна́вою · Глⷡ‍҇в , ѕ҃і · И гл҃а г҃ь къ моѷсїю по ѹ҆́мрътвїѝ дв҄ꙋ а҆а̑ро́нихъ сн҃овъ , вънегда̀ принесо́ста ѻ҆́гнь чю́ждь прⷣе г҃ь , и҆ скончастасѧ и҆ рече г҃ь къ моѷсїю . гл҃и а҆а̑ро́нꙋ бра́тꙋ твое̑мꙋ , да не вни́деⷮ по вс҄ѧ часы̀ въ ст҃ое , внꙋтръ ꙁавѣсы , прⷣе лицѐ ѻ҆цыще́нїю , и҆же е҆сть прⷣе киѻ́томъ свѣдѣ́нїѧ да не ѹ҆́мреⷮ , въ ѻ́блацѣ б҄о ꙗ҆́влю́сѧ ѹ҆ ѻ҆цыще́нїа , си́це вни́идетъ а҆аронъ въ ст҃ое , съ телце́мъ ѿ говѧдъ грѣха̀ ра́ди , а҆ ѻ҆ве́нъ въ вс҄есъж̾же́нїе , и҆ въ ри́ꙁꙋ платнѧ́гꙋ ѻ҆сщ҃еннꙋ да сѧ ѻ҆блечеⷮ · Надра́ги платнѧ́ны да бꙋ́дꙋтъ на тѣ́ло е҆го , и҆ поѧ́сомъ платнѧ́ным̾ да сѧ ѻ҆поѧ́шетъ , и҆ клобꙋ́къ платнѧ́нъ да въꙁложи́тъ , ри́ꙁы ст҃ы сꙋть , и҆ да ѻ҆мы́етъ водо́ю вс҄е тѣ́ло свое , и҆ да ѻ҆блечеⷮсѧ в н҄ѧ , и҆ ѿ со́ньма сн҃овъ і҆ил҃въ , да въ́ꙁметъ дв҄а коⷥла̀ ѿ ко́ꙁъ грѣха̀ ра́ди , и҆ ѻ҆ве́нъ е҆ді́нъ въ вс҄есъж̾же́нїе · И҆ да приведе́тъ а҆аро́нъ телеⷰ‍҇ и҆же грѣха ра́ди свое̑го и҆ да помо́литсѧ ѻ҆ себѣ , и҆ ѻ҆ до́мꙋ свое̑мъ , и҆ да въꙁ́метъ дв҄а коꙁла̀ , и҆ поста́витъ ѧ҆̀ прⷣе гм҃ъ , ѹ҆ две́рїи хра́ма свѣдѣ́нїѧ , и҆ да въꙁложи́тъ а҆а̑ро́нъ на ѻ҆ба коꙁла̀ жре́бїѧ , жре́бїи е҆ді́нъ гн҃ь , а҆ жре́бїи дрꙋгїи ѿпꙋще́нїю , и҆ да приведе́тъ а҆а̑ро́нъ коꙁла̀ на не́мже па́лъ е҆сть жре́бїи г҃ꙋ , и҆ да принесе́тъ грѣха̀ ра́ди · а҆ коꙁла̀ на не́мже па́лъ е҆сть жре́бїи ѿпꙋще́нїа да поста́витъ и҆̀ прⷣе гм҃ъ жи́ва , ꙗ҆́ко помоли́тисѧ ѻ҆ немъ и҆ ꙗ҆́ко ѿпꙋсти́ти е҆го въ ѿпꙋще́нїе · И҆ да пꙋститъ е҆го въ пꙋсты́ню , и҆ да въꙁметъ коꙁе́лъ на́ сѧ беꙁако́нїѧ и҆хъ въ ꙁе́млю непроходи́мꙋ , и҆ да приведеⷮ а҆а̑ро́нъ телца̀ и҆же грѣха̑ ра́ди свое̑го и҆ да помо́литсѧ ѻ҆ себѣ и҆ ѻ҆ до́мꙋ своеⷨ , и҆ да ꙁако́летъ телца̀ и҆же грѣха̀ ра́ди свое̑го , и҆ да въ́ꙁметъ кади́лникъ по́лнъ ѹ҆́глиѧ̀ ѻ҆гнена ѿ ѻ҆лтарѧ и҆же прⷣе гм҃ъ , и҆ да напо́лнитъ рꙋцѣ ѳимїа́ма сложе́наго чи́ста · И҆ да принесе́тъ внꙋтрьѹ҆́дꙋ ꙁавѣсы , и҆ да въꙁложи́тъ ѳимїѧ́ма на ѻ҆́гнь прⷣе гм҃ъ , и҆ покры́етъ ды́мъ ѳимиѧ́м̾ны́и ѻ҆цыще́нїѧ е҆же е҆сть на свѣдѣнїѝ и҆хъ , и҆ да не ѹ҆́мретъ , и҆ да въꙁ̾метъ ѿ кро́ви телца̀ , и҆ да въскропиⷮ пе́ръстомъ на ѻ҆цыще́нїю на въсто́ки прⷣе лице́мъ ѻ҆цыще́нїю , да въскропиⷮ седми́жды , ѿ кро́ви пе́рстоⷨ своиⷨ · И҆ да ꙁако́лет̾ коꙁе́лъ и҆же грѣха̀ ра́ди е҆же ꙁа́ люди прⷣе гм҃ъ , и҆ да внесетъ ѿ кро́ви е҆го внꙋтрь ꙁавѣ́сы , и҆ да сътвори́тъ кро́вь е҆го , ꙗ҆коже сътворѝ кро́ви телчи , и҆ да въскропиⷮ кро́вїю е҆го на ѻ҆лта́рь прⷣе лицеⷨ ѻ҆чище́нїю · И҆ да ѻ҆цы́ститъ ѿ ст҃ыхъ ст҃ое , ѿ нечисто́тъ сн҃овъ і҆ил҃въ , и҆ ѿ непра́вды и҆хъ , ѻ҆ всѣ́хъ грѣсѣхъ и҆хъ , и҆ та́ко сътвориⷮ хра́мꙋ свѣдѣ́нїѧ · Сътворенꙋ в ни́хъ посредѣ нечистоты̀ и҆хъ , и҆ всѧкъ чл҃къ да не бꙋ́дет̾ въ храмѣ свѣдѣ́нїѧ , е҆гда̀ въхо́диⷮ моли́тисѧ въ ст҃ое . дондеже и҆ꙁы́детъ , и҆ да помо́литсѧ ѻ҆ себѣ , и҆ ѻ҆ до́мꙋ свое̑мъ и҆ ѻ҆ все́мъ съньмѣ сн҃въ і҆ил҃въ · И҆ и҆ꙁы́идетъ къ ѻ҆лта́рю , и҆же е҆́сть прⷣе гм҃ъ , и҆ да помо́литсѧ ѻ҆ немъ , и҆ да въꙁ́меⷮ ѿ кро́ви телца̀ и҆ ѿ кро́ви коꙁла̀ , и҆ да въꙁ́ложитъ на ѹ҆́глы ѻ҆лта́рѧ ѻ҆́крⷵтъ , и҆ да въскропи́тъ прьстомъ свои̑мъ нань седьмижды , ѿ крови , и҆ ѻ҆чи́ститъ и҆̀ , и҆ ѻ҆ст҃и́тъ ѿ нечистоты сн҃въ і҆ил҃въ , и҆ съверши́тъ ѻ҆цыща́ѧ ст҃ое и҆хъ , и҆ хра́мъ свѣдѣ́нїѧ , и҆ ѻ҆лта́рь , и҆ ѻ҆ жерцѣ́хъ ѻ҆цы́ститъ · И҆ да приведеⷮ коꙁла̀ жива́го , и҆ да въꙁ́ложитъ а҆а̑ро́нъ ѻ҆бѣ рꙋцѣ свои , на главꙋ̀ коꙁла̀ жива́го , и҆ да и҆сповѣсть на не́м̾ вс҄ѧ беꙁако́нїѧ сн҃въ і҆ил҃въ . и҆ вс҄ѧ непра́вды и҆хъ , и҆ вс҄ѧ грѣхѝ и҆хъ , и҆ въꙁ̾ложи́тъ ѧ҆̀ на главꙋ̀ коꙁла̀ жива́го , и҆ да ѿпꙋститъ рꙋко́ю чл҃ка ѹ҆гото́ваннаго , въ пꙋсты́ню и҆ въꙁ́метъ коꙁе́лъ на́ сѧ непра́вды иⷯ , въ ꙁе́млю непроходи́мꙋ , и҆ да ѿпꙋ́ститъ коꙁла̀ жива́го въ пꙋсты́ню , и҆ да вни́идетъ а҆а̑ро́нъ въ хра́мъ свѣдѣ́нїа , и҆ да съвлече́тъ ри́ꙁы платнѧ́ны в нѧ́же ѻ҆бол̾че́нъ въходѧ́щꙋ е҆мꙋ въ ст҃ое , да положи́тъ ѧ҆̀ та́мъ , да ѻ҆мы́етъ тѣ́ло своѐ водо́ю на мѣ́стѣ ст҃ѣ , и҆ да ѻ҆блече́тсѧ в ри́ꙁы своѧ̀ і҆ и҆ꙁше́дъ да сътвори́тъ вс҄есъж̾же́нїе своѐ и҆ лю́дское , и҆ да помо́литсѧ ѻ҆ себѣ и҆ ѻ҆ до́мꙋ свое́мъ , и҆ ѻ҆ людехъ ꙗ҆́коже и҆ ѻ҆ жерце́хъ · А҆ тꙋкъ и҆же грѣха̀ ра́ди да въꙁложиⷮ на ѻ҆лта́рь , ѿпꙋстивы́ же коꙁла̀ ѿпꙋще́наго , въ ѿпꙋще́нїе , да и҆спереⷮ ри́ꙁы своѧ̀ , и҆ да ѻ҆мы́етъ пло́ть свою̀ водо́ю , и҆ посе́мъ да и́дет̾ въ по́лкъ · И҆ те́лца̀ и҆же грѣха̀ ра́ди и҆ коꙁла̀ и҆же грѣха̀ ра́ди , и҆хже кро́вь вънесе́сѧ ѻ҆цы́стити въ мѣсто ст҃ое да и҆ꙁнесꙋтъ ѧ҆̀ вн҄ѣ полка̀ , и҆ да съж̾гꙋтъ ѧ҆̀ на ѻ҆гни , и҆ ко́жи и҆хъ и мѧ́са и҆хъ , и҆ моты́ла и҆хъ · И҆ жгїи ꙗ҆же жжетъ да и҆спере́тъ ри́ꙁы своѧ̀ , и҆ да ѻ҆мы́етъ тѣ́ло своѐ водо́ю , и҆ по сеⷨ да вни́детъ в̾ полкъ , и да бꙋ́детъ се ва́мъ ꙁакоⷩ‍҇ вѣчны́и , въ мцⷵъ ꙁ҃ и҆ въ і҃ , дн҃ь мцⷵа , покори́те дш҃а ва́ша , и҆ всѧ́ка дѣ́ла да не сътвори́те н҄и т҄ꙋꙁе́мецъ н҄и прише́ле прилежа́и въ ва́съ · Въ то́и б҄о дн҃ь мо́литсѧ ѻ ва́съ , и҆ ѻ҆чи́ститесѧ вы̀ ѿ грѣхъ вашихъ , прⷣе гм҃ъ , и҆ чи́сти бꙋдете · Сꙋбота сꙋбо́тъ поко́и да бꙋ́детъ сїѧ ва́мъ , покори́те дш҃а ва́ша , ꙁако́нъ вѣчны́и · И҆ да помо́литсѧ ꙁа нѧ жре́цъ , е҆гоже а҆́ще помажꙋтъ и҆́мъ , е҆мꙋже съвръше́нѣ рꙋцѣ е҆го , жре́ти е҆мꙋ по ѿц҃ы своеⷨ , и҆ да ѻ҆блече́тсѧ в ри́ꙁы платнѧ́ны еⷢ‍҇ , ри́ꙁы ст҃ы , и҆ да ѻ҆цы́стиⷮ ст҃ое ст҃ого и҆ хра́мъ свѣдѣ́нїѧ , и҆ ѻ҆лта́рь да ѻ҆цыститъ , и҆ ѻ҆ жрецѣхъ и҆ ѻ все́мъ сонмѣ да ѻ҆цыститъ , и҆ да бꙋ́дет̾ се ва́мъ ꙁако́нъ вѣ́чныи · Моли́тисѧ ѻ҆ сн҃ѣхъ і҆ил҃выхъ , ѻ҆ всѣ́хъ грѣсѣх̾ и҆хъ , е҆ді́ною въ лѣто да сътвори́те ꙗ҆́коже ꙁаповѣда г҃ь моѷсїю ·
Глⷡ‍҇а , ꙁ҃і · И рече г҃ь къ моѷсїю гл҃ѧ , гл҃и а҆аро́нꙋ и сн҃ом̾ е҆го , и҆ къ всⷨѣ сн҃омъ і҆ил҃евым̾ , и рече́ши къ нимъ . с҄е сло́во е҆же ꙁаповѣда г҃ь гл҃ѧ , чл҃къ ѿ сн҃въ і҆и҃левъ , и҆л҄и ѿ прише́лецъ и҆же прилежа́тъ въ васъ · И҆же а҆ще ꙁако́леⷮ теле́цъ , и҆л҄и ѻ҆вцꙋ̀ и҆л҄и коꙁꙋ̀ , въ полкꙋ · И҆же ꙁако́летъ вн҄ѣ полка̀ , и҆ прⷣе две́ри хра́ма свѣдѣ́нїѧ да не принесе́тъ , ꙗ҆́коже сътвори́тъ е҆̀ въ вс҄есъж̾же́нїе , и҆л҄и сп҃сенїе г҃ꙋ прїѧ́тно въ воню̀ бл҃гово́нїѧ · И҆же а҆́ще ꙁако́летъ вн҄ѣ и прⷣе две́ри хра́ма свѣдѣнїа да не принесе́тъ е҆го , ꙗ҆́ко принестѝ даръ г҃ꙋ , прⷣе хра́мъ свѣдѣнїа  · Кро́вь въмѣни́тсѧ чл҃кꙋ томꙋ̀ кро́вь пролиѧⷧ‍҇ , да потреби́тсѧ дш҃а ѻ҆на ѿ людїи свои̑хъ , ꙗ҆́ко да принесⷮꙋ сн҃ове і҆ил҃вы тре́бы своѧ̀ · Є҆ли́ко же а҆́ще сїи ꙁакала́ютъ на́ поли и҆ да принесꙋтъ е҆̀ къ две́ремъ хра́ма свѣдѣнїѧ къ жерцꙋ , и҆ положа́тъ тре́бꙋ сп҃сенїѧ г҃ꙋ  , и҆ да въꙁлие́тъ жре́цъ кро́вь на ѻ҆лта́рь ѻ҆крⷵтъ , прⷣе гм҃ъ , ѹ҆ две́рїи хра́ма свѣдѣ́нїѧ · И҆ да въꙁ̾несе́тъ тꙋкъ , въ воню̀ бл҃гово́нїѧ г҃ꙋ , и҆ посе́мъ да не полага́ютъ тре́б̾ свои̑хъ , сꙋе́тнымъ . и҆́мже са́ми и҆ꙁы́идꙋтъ въ слѣдъ и҆хъ , ꙁако́нъ вѣ́чныи бꙋ́детъ вамъ в роже́нїи̑хъ ва́шихъ , и҆ да рече́ши к ни́мъ · Чл҃къ ѿ сн҃въ і҆ил҃въ , и҆ ѿ сн҃овъ прише́лецъ и҆же прилежитъ въ васъ , и҆же а҆́ще сътвори́тъ вс҄есъж̾же́нїе , и҆ли тре́бꙋ и҆ къ две́ремъ хра́ма свѣдѣ́нїѧ , да не принесе́тъ сътвори́ти е҆̀ гв҃и . потре́битсѧ дш҃а т҄а ѿ людїи свои̑х̾ · И҆ чл҃къ ѿ сн҃въ і҆и҃лвъ , и҆л҄и ѿ прише́лецъ , прилежа́щихъ въ ва́съ , и҆же а҆ще ꙗ҆́сть всѧ́кꙋю кро́вь , т҄о ѻ҆прꙋ лицѐ мое на дш҃и ꙗ҆́дꙋщеи кро́вь , и҆ погꙋблю ю҆̀ ѿ людїи свои̑хъ · Ꙁане́же дш҃а всѧ́кїѧ плоти кро́вь е҆го е҆сть , а҆ꙁ же дахъ ю҆̀ вамъ ѹ҆ ѻ҆лта́рѧ ѻ҆цища́ти ѻ дш҃ахъ ва́шихъ , кро́вь бо ихъ въ дш҃и мѣсто ѻ҆цыща́етсѧ · Сего̀ ра́ди реко́хъ сн҃омъ і҆ил҃вымъ , всѧ́ка дш҃а ѿ васъ да не ѧ҆сть кро́ви , и҆л҄и прише́лецъ прилежащїи въ васъ не ꙗ҆сть кро́ви · И҆ чл҃къ ѿ сн҃овъ і҆ил҃въ и҆ли ѿ прише́лецъ прилежа́щихъ въ васъ , и҆же а҆ще ѹ҆лови́тъ ꙁвѣрь , и҆л҄и пти́цꙋ , е҆же сѧ ꙗ҆́ст̾ , и҆ пролиюⷮ кро́вь е҆ѧ̀ и́ покры́ютъ ю҆̀ ꙁемле́ю · дш҃а бо всѧ́кїѧ пло́ти кро́вь е҆ѧ̀ е҆сть . и҆ рекохъ сн҃омъ і҆ил҃вымъ кро́ви всѧ́кїѧ пло́ти да не ѧ́сте , ꙗ҆́ко дш҃а всѧ́кїѧ пло́ти кро́вь е҆ѧ̀ е҆сть , всѧ́къ ꙗ҆́ды́и ю҆̀ потреби́тсѧ · И҆ всѧ́ка дш҃а ꙗ҆́же ꙗ҆́сть мертвечи́ны и҆́л҄и ꙁвѣроѧ҆́динꙋ ѿ то̑ꙁе́мецъ , и҆л҄и ѿ прише́лецъ , да и҆спере́тъ ри́ꙁы своѧ̀ , и҆ да ѻ҆мы́етъ тѣ́ло водо́ю , и҆ нечи́ст̾ бꙋ́детъ до́ вечера , посе́м же чи́стъ бꙋ́детъ · А҆ще ли не и҆спере́тъ ри́ꙁъ свои̑хъ , н҄и ѻ҆мы́етъ тѣ́ла водо́ю , т҄о прїиметъ беꙁако́нїе своѐ ·
Глⷡ‍҇а , и҃і · И рече г҃ь къ моѷсїю гл҃ѧ , гл҃и сн҃омъ і҆ил҃вымъ , и҆ рцы̀ къ нимъ , а҆ꙁъ г҃ь б҃ъ ва́шъ · По тваре́нїемъ ꙁемлѧ̀ е҆гѷпетъскїѧ в не́иже ѻ҆бита́сте да не сътвори́те . по тваре́нїеⷨ ꙁемлѧ̀ ханане́искїѧ в ню́же аⷥ ведꙋ̀ в҄ы та́мъ да не сътвори́те , и҆ по ꙁако́ноⷨ и҆хъ да не ходи́те · Сꙋды̀ моѧ̀ да сътвори́те , и҆ повелѣ́нїѧ моѧ̀ снабди́те , да ходи́те в нихъ , а҆́ꙁъ г҃ь б҃ъ ва́шъ · И҆ снабди́те вс҄ѧ повелѣнїѧ моѧ̀ , и҆ всѧ̀ сꙋды̀ моѧ̀ да сътвори́те ѧ҆̀ , а҆́ сътвори́выи ѧ҆̀ чл҃къ жи́въ бꙋдетъ в нихъ , а҆́ꙁъ г҃ь б҃ъ вашъ · Чл҃къ свое̑мꙋ бли́жнемꙋ да не престꙋпитъ ѿкры́ти стыдѣ́нїе , а҆́ꙁъ г҃ь · Стыдѣ́нїе ѿц҃а твое̑го , и҆ стыдѣнїе ма́тери твое̑ѧ̀ да не ѿкры́еши , мт҃и б҄о твоѧ е҆сть . да не ѿкры́еши стыдѣ́нїѧ е҆ѧ̀ · Стыдѣ́нїѧ жены̀ ѿц҃а твое̑го да не ѿкры́еши , стыдѣ́нїе б҄о ѿц҃а твое̑го е҆сть · Стыдѣнїе сестры̀ твое̑ѧ̀ ꙗ҆же ѿ ѻ҆ц҃а твое̑го и҆ мате́ри твое̑ѧ́ роже́нои ѿ нихъ , и҆л҄и роже́нои вн҄ѣ , да не ѿкры́еши стыдѣнїѧ иⷯ · Стидѣ́нїѧ дще́ри сн҃а твое̑го , и҆л҄и дще́ри дще́ри твое̑ѧ̀ да не ѿкры́еши стыдѣ́нїѧ и҆хъ , ꙗ҆́ко твое стыдѣ́нїе е҆сть · Стыдѣ́нїѧ дще́ри жены̀ ѿц҃а твое̑го , не ѿкры́е̑ши е҆ді́на́ко роже́ны ѿ ѻ҆ц҃а твое̑го , сестра̀ б҄о тѝ е҆сть , да не ѿкры́еши стыдѣ́нїѧ е҆ѧ̀ · Стыдѣ́нїѧ сестры ѿц҃а твоеⷢ‍҇ да не ѿкры́еши , и҆ꙁ до́мꙋ б҄о ѿц҃а твоеⷢ‍҇ е҆сть · Стидѣ́нїѧ сестры мате́ри твое̑ѧ̀ да не ѿкры́еши , ѹ҆́жика б҄о мате́ри тѝ е҆сть · Стыдѣнїѧ бра́та ѿц҃а твоеⷢ‍҇ да не ѿкры́еши и҆ къ женѣ е҆го да не вни́деши , сро́дниⷦ‍҇ б҄о тѝ е҆сть · Стидѣ́нїѧ невѣ́стки твое̑ѧ̀ да не ѿкры́еши , жена̀ б҄о сн҃а твое̑го е҆сть , да не ѿкры́и стыдѣ́нїа е҆ѧ̀ · Стидѣ́нїѧ жены̀ бра́та твое̑го да не ѿкры́еши , стыдѣнїе бра́та твоеⷢ‍҇ е҆сть , стыдѣнїе жены̀ и҆ дще́ри е҆ѧ̀ да не ѿкры́еши , дще́ри сн҃а е҆ѧ̀ и҆ дще́ри дще́ри е҆ѧ̀ да не по́имеши ѿкры́ти стыдѣ́нїѧ̀ и҆хъ бли́жнїѝ б҄о тѝ сꙋть , бесче́стїе е҆сть . Жены̀ сестры̀ е҆ѧ̀ , не приводѝ на ню̀ , ре́вности , ѿкры́ти стыдѣ́нїе е҆ѧ̀ прⷣе не́ю е҆же жи́вѣ сꙋщи е́и · И҆ къ женѣ ѿлꙋче́нои въ нечистотѣ е҆ѧ̀ , да не вни́деши ѿкры́ти стыдѣ́нїѧ̀ е҆ѧ̀ · И҆ къ женѣ дрꙋ́га своеѓо да не дасѝ ло́жа сѣмени твое̑го ѻ҆скверни́тисѧ къ не́и . и ѿ сѣмени твое̑го да не дасѝ работати кнѧ́ѕю и҆долꙋ . да не ѻ҆скверни́ши и҆мени ст҃аго , а҆́ꙁъ г҃ь · И҆ с мꙋжемъ да не лѧ́жеши же́ньска ло́жа , ѻ҆скверне́нїе б҄о е҆сть · И҆ къ всѧ́комꙋ четвероно́гомꙋ да не да́си ло́жа свое̑го , въ сѣменїе , ѻ҆скверни́тисѧ в неⷨ , и҆ жена да не ста́неⷮ къ всѧ́комꙋ четвероно́гомꙋ , ѻ҆скверни́тисѧ , нечи́сто е҆сть . да не ѻ҆сквернѧ́итесѧ  . въ всѣхъ б҄о сиⷯ ѻ҆скверни́шасѧ ꙗ҆́ꙁы́цы , и҆хже а҆́ꙁъ ѿженꙋ̀ прⷣе лице́мъ ва́шимъ . и҆ ѻ҆скверни́сѧ ꙁемлѧ̀ и҆ въꙁда́хъ непра́вдꙋ иⷯ е҆ѧ̀ ра́ди , и҆ въꙁненави́дѣ ꙁемлѧ̀ сѣдѧ́щих̾ на не́и · И҆ да съхрани́те вс҄ѧ ꙁаконы моѧ̀ , и҆ вс҄ѧ повелѣнїѧ моѧ̀ , и҆ да не сътвори́те ѿ всѣ́хъ гнꙋ́съ сиⷯ т҄ꙋꙁе́мецъ и҆ прибы́вшихъ пришеле́цъ въ васъ . всѧ̀ б҄о сїѧ̀ гнꙋ́сы сътворѝша члц҃ы ꙁе́мнїи , бы́вшїѝ преже васъ и҆ ѻ҆скверни́сѧ ꙁемлѧ̀ · И҆ да не ѻ҆печа́литсѧ вами ꙁемлѧ̀ внегда̀ ѻ҆скверни́ти вамъ ю҆̀ , и҆́мже ѻ҆́браꙁоⷨ ѻ҆печа́лисѧ ꙗ҆́ꙁы́ками , и҆же прежде васъ ꙗ҆́ко всѧⷦ‍҇ и҆же а҆́ще сътвори́т̾ ѿ всѣхъ гнꙋсъ сих̾ потребѧ́тсѧ дш҃и творѧ́щѧ с҄е ѿ людїй своиⷯ · И҆ да съхрани́те повелѣнїа моѧ̀ . ꙗ҆́ко да не сътвори́те ѿ всѣх̾ ꙁако́нъ гнꙋ́сных̾ , и҆же бѣша прежⷣе васъ . да не ѻ҆скверни́тесѧ в ниⷯ , ꙗко а҆́ꙁъ г҃ь б҃ъ вашъ ·
Глⷡ‍҇а , ѳ҃і И рече г҃ь къ моѷсі́ю гл҃ѧ , гл҃и всемꙋ̀ со́ньмꙋ сн҃въ і҆и҃левъ и҆ рече́ши к ни́мъ , ст҃и бꙋ́дете , ꙗ҆́коже а҆́ꙁъ ст҃ъ е́смь г҃ь б҃ъ ва́шъ · Ко́ждо ѿц҃а свое̑го и҆ мт҃ри свое́ѧ да бои́тсѧ , и҆ сꙋбо́ты моѧ̀ да съхрани́те ꙗ҆ко а҆́ꙁъ г҃ь б҃ъ ваⷲ , не послѣ́дꙋите и҆́доломъ , и҆ бо́гъ сълїанъ не сътвори́те себѣ , а҆́ꙁъ г҃ь б҃ъ вашъ , и҆ а́ще положи́те же́ртвꙋ сп҃сенїѧ г҃ꙋ , прїѧ́тнꙋ ва́шꙋ да положи́те · Во́нже дн҃ь а҆ще положи́те въ то́и дн҃ь да и҆ꙁъѧ̑дѧ́тъ ѧ҆̀ , и҆ наѹ҆́трїѧ · И҆ а́ще ѻ҆ста́нетсѧ до тре́тїѧго дн҃е , на ѻ҆гнѝ да съж̾же́тсѧ · А҆ще л҄и ꙗ҆́де́нїемъ съѧ́стъсѧ въ дн҃ь тре́тїи нетре́бно е҆сть , и҆ не прїиметсѧ , і҆ и҆же ꙗ҆́стъ ѧ҆̀ грѣхъ прїимеⷮ . ꙗ҆́ко ст҃аѧ гн҃ѧ ѻ҆сквернѝ , и҆ потреби́тсѧ дш҃а иⷯ ꙗ҆́дꙋщаѧ̀ ѿ людїи своиⷯ · И пожина́ющимъ вамъ жа́твꙋ нивъ вашихъ , и҆ да не скончава́ете жа́твы ва́шеѧ , ни́вы твое̑ѧ пожина́нїѧ , и҆ ѿпа́дающиⷯ кла́сь жа́твы ва́шеѧ , да не побира́еши · И҆ виногра́да твое̑го да не ѻ҆бира́еши , и҆ ꙁе́рно виногра́да твоего да не събира́еши , ни́щемꙋ и҆ прише́лцꙋ да ѻ҆ста́виши е҆̀ · А҆́ꙁъ г҃ь б҃ъ вашъ , да не ѹ҆кра́дете , н҄и сълже́те и҆ не ѻ҆болже́те ко́ждо подрꙋга , и҆ не клени́тесѧ и҆́менемъ мои̑мъ на непра́вдꙋ , и҆ да не ѻ҆скверни́те и҆́мени ст҃го б҃а ва́шего . а҆́ꙁъ г҃ь б҃ъ вашъ . да не ѻ҆би́диши бли́жнѧго , и҆ да не ѿимеши , и҆ да не прележи́тъ мъꙁда нае́мника твое̑го ѹ҆ тебѐ до ѹ҆́трїѧ ꙁл҄а да не рече́ши глꙋхо́мꙋ , и҆ преⷣ слѣпымъ да не положи́ши препо́ны , и҆ да ѹ҆бои́шисѧ г҃а б҃а твое̑го , а҆́ꙁъ г҃ь б҃ъ ва́шъ · И҆ да не сътвори́те неправды въ сꙋдѣ . не пре́ꙁри лица̀ ни́щаго , н҄и въꙁ́ри лица̀ могꙋщаго , по пра́вдѣ да сꙋ́диши бли́жнемꙋ твое̑мꙋ , да не хо́диши ле́стїю въ свое̑мъ ꙗ҆́ꙁы́цѣ , и҆ не въста́ни на кро́вь бли́жнѧго твоеⷢ‍҇ а҆́ꙁъ г҃ь б҃ъ ва́шъ · да не въꙁненави́диши бра́та твое̑го въ ѹ҆мѣ свое̑мъ , ѻ҆бличе̑нїемъ да ѻ҆бличи́ши бли́жнего твое̑го , да не прїимеши еⷢ‍҇ ра́ды грѣха̀ да не ѿмсти́тъ ти сѧ рꙋка̀ , и҆ да не дръжи́ши лю́тости до сыно́въ людїи свои̑хъ , люби́ же бли́жнѧго свое̑го а҆ки са́мъ себѐ , а҆́ꙁъ г҃ь б҃ъ ва́шъ · Ꙁако́нъ мои съхрани́те , и҆ скота̀ твое̑го да не спрѧже́ши съ и҆ны́мъ ꙗ҆́р̾мо́мъ , и҆ виногра́да твое̑го да не насади́ши раꙁли́чь , и҆ в ри́ꙁꙋ и҆стка́нꙋ раꙁноли́чнꙋ не ѻ҆дежи́сѧ в ню̀ · А҆ще кто̀ бꙋ́детъ съ жено́ю , ло́же сѣменѣ , с҄и же раба̀ снабдѣ́нїѧ чл҃кꙋ , с҄и же цѣно́ю да не и҆ꙁба́влена е҆сть , и҆л҄и свобода̀ не дана̀ е҆сть е́й , даби ты бꙋ́дꙋтъ , а҆ не ѹ҆́мрꙋтъ , ꙗ҆́ко не свободи́сѧ · И҆ да приведе́тъ ꙁа престꙋпле́нїе своѐ г҃ꙋ къ две́рїи хра́ма свѣдѣнїѧ , ѻ҆ве́нъ престꙋпле́нїѧ , и҆ да помо́литсѧ ѻ҆ не́мъ жре́цъ , въ ѻ҆внѣ престꙋпле́нїѧ прⷣе гм҃ъ , грѣха̀ ра́ди и҆́мже съгрѣши , и҆ ѻ҆ста́виⷮсѧ е҆мꙋ грѣх̾ е҆го и҆же сътворѝ е҆гда же вни́дете въ е́млю , ю҆же г҃ь б҃ъ ва́шъ да́сть ваⷨ и҆ насади́те всѧ́ко дре́во снѣ́дное , и҆ ѻ҆чи́стите нечистотꙋ̀ е҆го , пло́дъ е҆го три лѣта нечи́стъ да бꙋ́детъ ва́мъ да не ꙗ҆́стъсѧ , в лѣто же , д҃ е всѧⷦ‍҇ пло́дъ е҆го ст҃ъ и҆ похва́ленъ г҃ꙋ · В лѣто же пѧ́тое да ꙗ҆сте пло́дъ е҆го , прибы́токъ ва́мъ пло́дъ е҆го , а҆́ꙁъ г҃ь б҃ъ ва́шъ · Не ꙗ҆́ди́те с кровїю скота и҆ не ходи́те на́ горы , и҆ не вражи́те , и҆ ни срѧ́ща смотри́те ѿ пти́цъ , и҆ да не сътвори́те стриже́нїѧ вла́съ гла́въ ва́шихъ , н҄иже брие̑те бра́дъ ва́шихъ , и҆ крое́нїѧ на дш҃и да не ътвори́те , въ тѣ́лѣ ва́шемъ , ꙗ҆́ꙁвъ настреканныⷯ да не сътвори́те въ ва́съ , а҆́ꙁъ г҃ь б҃ъ ва́шъ . да не ѻ҆скверни́те дще́ри твое̑ѧ̀ преблꙋди́ти ю҆̀ , и҆ да не прелюбы̀ дѣетъ ꙁемлѧ̀ , и҆ напо́лнитсѧ ꙁемлѧ̀ беꙁако́нїи · Сꙋбо́ты моѧ̀ да съхрани́те , и҆ ѿ ст҃ыхъ мои̑хъ ѹ҆бо́итесѧ , а҆́ꙁъ г҃ь . да не послѣ́дꙋите ѹ҆тро́бнымъ ба́снеⷨ и҆ къ волхво́мъ не прїиди́те и҆ не ѻ҆скверни́тесѧ въ них̾ , а҆́ꙁъ г҃ь б҃ъ ва́шъ . прⷣе лице́мъ сѣда́го въста́ни , и҆ почтѝ лицѐ ста́рче , и҆ да бои́шисѧ г҃а б҃а твое̑го , а҆́ꙁъ г҃ь б҃ъ ва́шъ · И҆ а҆ще кт҄о прїидетъ к вамъ прише́лецъ въ ꙁе́млю ва́шꙋ да не стꙋжи́те е҆мꙋ , ꙗ҆ко т҄ꙋꙁе́мецъ бꙋ́детъ въ ва́съ · Пришелецъ и҆же прїидетъ къ ва́мъ , да лю́биши и҆̀ ꙗ҆ко са́мъ себѐ , ꙗ҆́ко и҆ в҄ы прише́лцы въ ꙁемлѝ бѣсте е҆гѷпетъ тѣѝ , а҆́ꙁъ г҃ь б҃ъ ва́шъ , да не сътвори́те непра́вды въ сꙋдѣ , въ мѣрилехъ , и҆ въ стоѧ́лехъ и҆ въ превѣсеⷯ прⷵно правди́вы мѣ́ры , и҆ сꙋдъ праведенъ да бꙋ́детъ въ ва́съ . а҆́ꙁъ е҆смь г҃ь б҃ъ ва́шъ , и҆ꙁведы́и вы̀ ѿ ꙁемлѧ̀ е҆гѷпетскїѧ , набди́те же свѣдѣ́нїа моѧ и҆ ве́сь ꙁако́нъ мои и҆ вс҄ѧ повелѣнїѧ моѧ̀ сътвори́те  , ꙗ҆́ко а҆́ꙁъ г҃ь  ·
Глⷡ‍҇а , к҃ · И рече г҃ь къ моѷсїю гл҃ѧ , рц҃ы сн҃омъ і҆ил҃вымъ гл҃ѧ . аще кт҄о ѿ сн҃овъ і҆ил҃въ , и҆л҄и роди́вшихсѧ прише́лецъ въ і҆ил҃и · и҆же а҆ще кт҄о дасть сѣмени свое̑го кнѧ́ѕю и҆долꙋ , см҃ртїю да ѹ҆́мретъ , лю́дїе ꙁемлѧ̀ , да побию́тъ и҆̀ ка́менїемъ . а҆ꙁъ же ѻ҆прꙋ лицѐ мое на чл҃ка того̀ и҆ погꙋблю̀ и҆̀ ѿ людїи е҆го , ꙗ҆́ко сѣмени свое̑го да̀ст̾ кнѧ́ѕю и҆долꙋ . да ѻ҆скверниⷮ ст҃ынѧ моѧ , и҆ да ѻ҆скверни́тъ и҆́мѧ ѻ҆сщ҃еныⷯ мн҄ѣ · А҆ще л҄и преꙁрѣнїемъ пре́ꙁрѧⷮ т҄ꙋꙁе́мцы ꙁемлѧ̀ ѻ҆чи́ма свои̑ма , ꙗ́же ѿ чл҃ка того вънегда̀ дати е҆мꙋ ѿ сѣмени кнѧ́ѕю и҆долꙋ , е҆же не ѹ҆би́ти е҆го . и҆ ѻ҆прꙋ лицѐ моѐ на чл҃ка того̀ , и҆ на сро́дники еⷢ‍҇ , и҆ погꙋблю̀ и҆̀ и҆ вс҄и смыслѧ́ющїи е҆дина́ко с ни́мъ , ꙗ҆́коже съблꙋжа́ти и҆мъ къ и́долꙋ ѿ людїи и҆хъ . и҆ дш҃а ꙗ҆́же а҆ще послѣ́дꙋе̑тъ ѹ҆тро́бнымъ ба́снемъ , и҆л҄и къ волъхвованыⷨ , ꙗ҆́ко ѻ҆братитисѧ въ слѣдъ иⷯ . ѻ҆прꙋ лицѐ моѐ на́ дш҃ꙋ т҄ꙋ , и҆ погꙋблю̀ ю҆̀ ѿ людїи е҆ѧ̀ . и да бꙋ́дете ст҃и , ꙗ҆́ко а҆́ꙁъ ст҃ъ г҃ь б҃ъ ва́шъ · Снабди́те же повелѣ́нїѧ моѧ̀ и҆ сътвори́те ѧ҆̀ , ꙗ҆́ко а҆́ꙁъ г҃ь ѻ҆сщ҃аѧ в҄ы · Чл҃къ чл҃къ и҆же а҆ще ꙁл҄орѣчиⷮ , ѿц҃ꙋ свое̑мꙋ , и҆л҄и мт҃ри свое̑ѝ смр҃тїю да ѹ҆́мреⷮ , ѿц҃а свое̑го и҆ мт҃рь свою̀ ꙁлорѣ́чивъ пови́ненъ бꙋ́детъ · Чл҃къ чл҃къ и҆же а҆ще прелюбы̀ дѣе́тъ с мꙋ́жескою жено́ю , и҆л҄и кт҄о прелюбы̀ дѣ́ет̾ съ жено́ю по́дрꙋга свое̑го , смр҃тїю да ѹ҆́мрета , прелюбодѣи и҆ прелюбодѣ́ица · И҆ и҆же а҆ще кт҄о бꙋ́детъ съ жено́ю ѿц҃а свое̑го , стыдѣнїе ѿц҃а свое̑го ѿкры́лъ е҆сть , смр҃тїю да ѹ҆́мрета ѻ҆ба повиⷩ‍҇на сꙋть . И҆ а҆ще кт҄о бꙋ́дет̾ с невѣ́сткою свое̑ю̀ смр҃тїю ѹ҆́мрета ѻ҆ба , беꙁче́ствоваста  , пови́нна сꙋть · И҆ а́ще кт҄о бꙋ́детъ с мꙋжескимъ по́ломъ ло́же же́ньско гнꙋ́съ сътвори́ли ѻ҆ба , съмертїю да ѹ҆́мрета , повиⷩ‍҇на сꙋть · И҆ и҆же а҆ще по́иметъ женꙋ̀ и҆ мт҃рь е҆ѧ̀ беꙁако́нїе е҆сть въ ѻ҆гнѝ да съжгꙋт̾ е҆го і҆ и҆хъ , и҆ да не бꙋ́детъ беꙁако́нїе въ ва́съ · И҆ и҆же а҆ще дастъ ло́же своѐ четвероно́жномꙋ смр҃тїю да ѹ҆́мрета четвероно́жное же да побїеⷮсѧ . и҆ жена̀ ꙗ҆же а҆ще пристꙋ́пит̾ къ всемꙋ скотꙋ быти с ни́мъ , да побию́тъ женꙋ̀ , и҆ ско́тъ смр҃тїю да ѹ҆́мретъ , пови́нни сꙋть · И҆ и҆же а҆ще кт҄о по́иметъ сестрꙋ свою̀ ѿ ѻ҆ц҃а свое̑го и҆л҄и ѿ мт҃ри свое̑ѧ̀ , и҆ ѹ҆ви́дитъ стыдѣ́нїе е҆ѧ̀ , и҆ ѻ҆на ѹ҆види́тъ стыдѣнїе е҆го , ѹ҆кори́ꙁна бо е҆мꙋ е҆сть , да потребѧⷮсѧ преⷣ сн҃ы ро́да и҆хъ , стыдѣ́нїе сестры̀ свое̑ѧ̀ ѿкры́лъ грѣхъ себѣ прїемлюⷮ . и҆ мꙋжъ и҆же бꙋ́дет̾ съ жено́ю сквернавою и҆ ѿкры́етъ стыдѣ́нїе е҆ѧ̀ , тече́нїе е҆ѧ̀ ѿкры , и҆ ѻ҆на̀ ѿкры̀ тече́нїе кро́ви свое̑ѧ , да потребѧ́тсѧ ѻ҆́ба ѿ ро́да и҆хъ · Стыдѣ́нїѧ же сестры̀ ѿц҃а твое̑го , и҆ сестры̀ мт҃ри твое̑ѧ̀ да не ѿкры́еши , ѹ҆жичьство б҄о ѿкры̀ грѣхъ ѿнесꙋтъ . и҆же а҆ще бꙋ́дет̾ съ сро́дницею свое́ю , стыдѣ́нїе срⷣоства е҆ѧ̀ ѿкры̀ , беꙁ чадъ да и҆ꙁмрꙋтъ · И҆ чл҃къ и҆же а҆ще поимет̾ женꙋ̀ бра́та свое̑го нечи́ст̾ е҆сть , стыдѣ́нїе бра́та свое̑го ѿкры́лъ е҆сть бес чаⷣ и҆ꙁмрꙋт̾ · И҆ снабди́те вс҄ѧ повелѣ́нїѧ моѧ , и҆ вс҄ѧ сꙋдбы̀ моѧ̀ , и҆ сътвори́те ѧ҆̀ · И҆ а́ще л҄и н҄и , да не ѻ҆печа́литсѧ ва́ми ꙁемлѧ̀ , в ню́же а҆ꙁъ въведꙋ вы̀ , та́мо вселитесѧ на не́и , и҆ да не ходи́те въ ꙁако́ны стра́ньскїѧ и҆хже аⷥ ѿгоню̀ ѿ ва́съ , ꙗ҆ко сїѧ вс҄ѧ сътвори́ша , и҆ гнꙋ́си бы́ша мн҄ѣ . и҆ рѣхъ къ ва́мъ в҄ы наслѣдите ꙁе́млю и҆хъ , и҆ а҆ꙁъ даⷨ вамъ е҆ѧ̀ въ притѧжа́нїе · Ꙁемлѧ̀ и҆ꙁ неѧ́же течеⷮ ме́д̾ и҆ мле́ко , а҆ꙁъ г҃ь б҃ъ ва́шъ , ѿлꙋчи́выи ва́съ ѿ всѣх̾ стра́нъ · И҆ да ѿлꙋчи́те себѐ межѝ скотомъ чи́стымъ , и҆ межи нечи́стымъ , и҆ межѝ пти́цами чи́стыми и҆ нечи́стыми · И҆ да не ѻ҆скверни́те дш҃ь ва́шихъ , въ ско́тѣхъ и҆ въ пти́цахъ , и҆ въ всѣ́хъ га́дехъ ꙁемлѝ , ꙗ҆́же а҆́ꙁъ раꙁдѣли́х̾ ѧ҆̀ въ нечистотѣ , и҆ да бꙋ́дете ми ст҃и ꙗ҆́ко а҆́ꙁъ ст҃ъ е҆смь г҃ь б҃ъ ва́шъ · И҆же ѿлꙋчи́хъ в҄ы ѿ всѣ́хъ ꙗ҆ꙁы́къ бы́ти мои̑мъ , и҆ мꙋжъ и҆ жена̀ , и҆же а҆ще бꙋ́детъ в нихъ въ ѹ҆тро́бѣ ба́сни и҆л҄и вълъшвленїе , смр҃тїю да ѹ҆́мрета ѻ҆ба . ка́менїем̾ да побїе́те ѧ҆̀ пови́нни сꙋть ·
Глⷡ‍҇а , к҃а · И рече г҃ь къ моѷсїю  , гл҃и жерце́мъ сн҃омъ а҆а̑ро́немъ , и рцы̀ и҆мъ , въ дш҃ах̾ да сѧ не ѻ҆сквернѧ́ите в лю́дехъ  . но раꙁвѣ въ домꙋ̀ бли́жнего ва́шего , къ ѿц҃ꙋ и҆л҄и къ ма́тери , и҆ къ сн҃омъ , и҆ къ дще́ремъ , и҆ къ бра́тꙋ , и҆ къ сестрѣ свое́и дв҃ци , е҆же е҆сть бли́жнѧа е҆мꙋ не да́нои мꙋжеви в си́хъ да ѻ҆сквернѧ́тсѧ · да не ѻ҆сквернѧтсѧ внеꙁаа̑пꙋ в люде́х̾ свои̑хъ , въ ѻ҆скверненїѝ еⷢ‍҇ · И҆ да не ѻ҆броснⷮꙋсѧ главы по мр҃твѣмъ , и҆ ѻ҆бли́чїе брады̀ да не ѻ҆бро́снꙋтъ · И҆ на пло́ти и҆хъ да не сътворѧ́тъ ꙗ҆́ꙁвы , ст҃и да бꙋ́дꙋтъ б҃ꙋ и҆хъ , да не ѻ҆сквернѧⷮ и҆́мени г҃а б҃а и҆хъ . тре́бы б҄о гн҃и даⷬ‍҇ б҃а и҆хъ , са́ми принесꙋт̾ , и҆ бꙋ́дꙋт̾ ст҃и , жены̀ блꙋдни́ца ѻ҆скверне́ны да не пое́млютъ , и҆ жены̀ ѿгна́ныѧ ѿ мꙋжа е҆ѧ̀ да не пое́млют̾ , ꙗ҆́ко ст҃и сꙋть г҃ꙋ б҃ꙋ свое̑мꙋ · И҆ да ѻ҆ст҃иши е҆го , да́ры бо г҃а б҃а ва́шего сїи да прино́ситъ ст҃и бꙋ́дꙋтъ , ꙗ҆ко ст҃ъ а҆ꙁъ е҆смь г҃ь б҃ъ ва́шъ , ѻ҆сщ҃аѧ и҆хъ , и҆ дщи чл҃ка жрьца̀ , а҆ще ѻ҆скверни́тсѧ проблꙋди́тъ и҆́мѧ ѿц҃а свое̑го сїѧ ѻ҆сквернѧ́етъ , ѻ҆гне́м̾ да съж̾же́тсѧ и҆ жре́цъ вели́кїи ѿ бра́тїѧ еⷢ‍҇ , е҆мꙋже воꙁлїенъ на главꙋ̀ е҆ле́и пома́ꙁанїѧ , и҆ съверше́н̾ныи . е҆же ѻ҆блачи́тсѧ в ри́ꙁы · Главы̀ да не ѿкры́етъ , и҆ ри́ꙁъ е҆го да не раꙁдре́т̾ , и҆ на всю̀ дш҃ꙋ ѹ҆ме́ршꙋ да не вни́детъ , н҄и наⷣ ѻ҆ц҃а е҆го ни наⷣ мт҃ръ  , да не ѻ҆скверна́витсѧ · ѿ ст҃ыхъ да не и҆ꙁы́идетъ , и҆ да не ѻ҆скверни́тъ и҆́мени ст҃го б҃а свое̑го , ꙗ҆ко ст҃ыи е҆ле́и пома́ꙁанїѧ бг҃а е҆го на не́мъ , а҆́ꙁъ г҃ь · се́и женꙋ̀ дѣ́вою ѿ ро́да людїи своиⷯ да по́имеⷮ · Вдови́цы же , и҆ пꙋщени́цы , и҆ блꙋд̾ницы , си́хъ да не по́иметъ · Но дѣви́цꙋ ѿ племе́ни свое̑го да по́иметъ въ женꙋ̀ . да не ѻ҆скверни́тъ сѣмени свое̑го в лю́дехъ свои̑хъ , а҆́ꙁъ г҃ь б҃ъ ѻ҆сщ҃аѧ́и еⷢ‍҇ · И҆ рече г҃ь къ моѷсїю гл҃ѧ рцы̀ къ а҆а̑ро́нꙋ гл҃ѧ . чл҃къ ѿ ро́да твое̑го в роже́нїѧхъ ва́шиⷯ , и҆ а҆ще кое̑мꙋ бꙋ́детъ на немъ поро́къ , да не прихо́дитъ приноси́ти да́ръ б҃а свое̑го , всѧ́къ чл҃къ е҆мꙋже а҆ще бꙋ́дет̾ на неⷨ поро́къ , да не прихо́дит̾ чл҃къ слѣ́пъ и҆л҄и хро́мъ и҆л҄и корнъ , и҆л҄и ѹ҆́хомъ ѹ҆рѣꙁ́аномъ и҆л҄и чл҃къ е҆мꙋже е҆сть съкрꙋше́нїе рꙋцѣ , и҆л҄и съкрꙋше́нїе ноꙁѣ , и҆л҄и горба́т , и҆л҄и гноеточиⷡ‍҇ ѻ҆чима , и҆ли бѣлмо на́ ѻцѣ е҆мꙋ  · И҆л҄и чл҃къ на немже сꙋть кра́сты ди́виѧ̀ , и҆л҄и лиша́и , и҆л҄и ѻ҆ е҆ді́номъ и҆сте́сѣ , всѧ́къ е҆мꙋже а҆ще бꙋ́детъ на немъ поро́къ , ѿ сѣмени а҆а̑ро́на жерца̀ , да не пристꙋпит̾ принестѝ тре́бъ б҃ꙋ твоемꙋ , ꙁанѐ порокъ на неⷨ да́ровъ бж҃їихъ да не принесе́т̾ , да́ры б҃а е҆го ст҃аѧ ст҃ыхъ · А҆ ѿ ст҃ыхъ да ꙗ҆́сть ра́ꙁвѣ къ ꙁавѣсѣ да не пристꙋпитъ , и҆ къ ѻ҆лтарю да не приближитсѧ ꙗ҆́ко порокъ и҆́мать , и҆ да не ѻ҆скверни́тъ и҆́мени ст҃го б҃а свое̑го , ꙗ҆́ко а҆́ꙁъ г҃ь ѻ҆сщ҃аѧ и҆хъ · И҆ гл҃а моѷсїи къ а҆аро́нꙋ и҆ сн҃омъ е҆го , и҆ къ всѣм̾ сн҃омъ і҆ил҃вымъ ·
Глⷡ‍҇а , к҃в · И рече г҃ь къ моѷсе́ю гл҃ѧ . рцы̀ а҆а̑ро́нꙋ и҆ сн҃омъ е҆го да сѧ блюдꙋтъ ѿ прино́съ ст҃ыхъ е҆же ѿ сн҃въ і҆ил҃выхъ , и да не ѻ҆сквернѧ́тъ и҆́мени моеⷢ‍҇ ст҃го е҆ли́ка ѻ҆нѝ сщ҃а́ютъ м҄и а҆́ꙁъ г҃ь . рцы̀ и҆мъ в роже́нїѧ ваша , всѧ́къ чл҃къ и҆же а҆́ще и҆ пристꙋп́итъ ѿ всего̀ племе́ни ва́шего къ ст҃ы́мъ е҆ли́ко ст҃ѧ́тъ сн҃ве і҆ил҃҃вѣ г҃ꙋ . и҆ нечистота̀ е҆го на не́мъ , потребиⷮсѧ дш҃а е҆го ѿ менѐ , а҆́ꙁъ г҃ь  , и҆ чл҃къ ѿ сѣмени а҆а̑ро́на жерца̀ прокаженъ и҆л҄и сѣмѧ и҆ꙁлива́ѧ , ѿ ст҃ыхъ да не ꙗ҆́стъ до́ндеже ѻ҆чи́ститсѧ , прикаса́ѧисѧ всѧ́кои нечистотѣ дш҃а и҆л҄и чл҃къ е҆мꙋже а҆́ще и҆ꙁы́идетъ ѿ е҆го ло́жа сѣмѧ , И҆ и҆же а҆́ще кт҄о прико́снетсѧ всѧ́комꙋ ꙗ҆́дꙋ нечи́стꙋ ѻ҆скверни́тсѧ · И҆л҄и ѿ чл҃ка и҆же е҆сть ѻ҆сквернены́и по всѧ́кои нечи́стотѣ е҆го дш҃а и҆же а҆ще прико́снетсѧ и҆хъ , нечи́ста бꙋ́дет̾ до́ вечера , да не ꙗ́стъ ѿ ст҃ыхъ · А҆ще ѻ҆мы́ет̾ пло́ть свою водо́ю , и҆ ꙁа́идетъ слн҃це чи́стъ бꙋдетъ , и҆ тогда̀ да ꙗ҆́стъ ѿ ст҃ых̾ , ꙗ҆ко хлѣ́бъ е҆го е҆сть , мертвечины и҆ ꙁвѣроꙗ҆́дины да не ꙗ҆́ст̾ , ѻ҆скверна́витъсѧ въ нихъ . а҆́ꙁъ г҃ь , и҆ да снабди́те ⷶ̀ⷮⷢ‍҇ свѣдѣнїа моѧ̀ да не прїимꙋт̾ си́хъ ра́ди грѣха̀ , и҆ꙁмрꙋтъ ꙁа ниⷯ а҆ще ѻ҆сквернѧ́тъ и҆хъ · А҆́ꙁъ г҃ь ѻ҆сщ҃аѧ и҆хъ , и҆ всѧ́къ и҆ноплеме́нник̾ да не ꙗ҆́стъ ст҃ыхъ , и҆ се́лникъ и҆л҄и нае́мникъ е҆ре́евъ да не ꙗ҆сть ст҃ыⷯ · А҆ще же жре́цъ притѧ́житъ дш҃ꙋ . притѧжа́нїемъ сребра̀ , сїи да ꙗ҆́стъ хлѣбъ е҆го , и҆ домоча́децъ е҆го да ꙗ҆́стъ хлѣ́бъ е҆го · И дщи чл҃ка жръца̀ а҆ще посѧ́гнетъ къ мꙋжꙋ и҆ноплеменникꙋ , сїѧ ѿ прино́съ ст҃ыхъ да не ꙗ҆́стъ · И҆ дщѝ жрьца̀ а҆ще бꙋ́детъ вдова̀ и҆л҄и ѿпꙋще́на , и҆ плода̀ не бꙋде ѿ неѧ̀ , ꙗ҆́же въꙁврати́тсѧ въ до́мъ ѿц҃а е҆ѧ̀ , въ ю́ности е҆ѧ̀ , ѿ хлѣ́бъ ѿчь да ꙗ҆́стъ , и҆ всѧ́къ и҆ноплемеⷩ‍҇ник̾ да не ꙗ҆́стъ ѿ них̾ · И҆ чл҃къ и҆же а҆ще ꙗ҆́стъ ст҃аѧ не раꙁꙋмѣвъ , и҆ да приложи́тъ пѧ́тꙋю е҆го ча́сть къ и́стовомꙋ и҆ да да́стъ с҄е жрьцꙋ ст҃ое · И҆ да не ѻ҆скверна́вѧтъ прино́съ ст҃ыхъ е҆же ѿ сн҃овъ і҆ил҃въ , ꙗ҆́же ѻ҆ни прино́сѧт̾ г҃ꙋ , и҆ да не приведꙋтъ на ни́хъ беꙁако́нїе престꙋпле́нїѧ , вънегда ꙗ҆́дѧⷮ ст҃ынѧ иⷯ , ꙗ҆́ко а҆ꙁъ г҃ь ѻ҆сщ҃аѧ и҆х̾ · И҆ рече г҃ь къ моѷсїю гл҃ѧ , гл҃и а҆а̑ро́нꙋ и҆ сн҃омъ е҆го , и҆ всемꙋ со́ньмꙋ і҆ил҃вꙋ , и҆ рече́ши к нимъ . чл҃къ чл҃къ ѡ сн҃въ і҆ил҃въ , и҆л҄и ѿ прише́лец̾ прилежащиⷯ въ ва́съ въ і҆ил҃и , и҆же а҆ще принесет̾ даръ  , по всемꙋ̀ и҆сповѣ́данїю и҆хъ , и҆л҄и по всемꙋ̀ и҆ꙁволе́нїю и҆хъ , е҆ли́ко а҆ще принесꙋт̾ г҃ꙋ , на всесъж̾же́нїе въ прїѧ́тїе ѿ ва́съ мꙋжескъ по́лъ непоро́ченъ , ѿ ста́дъ воло́въ и҆л҄и ѿ ѻ҆ве́цъ , и҆ли ѿ коꙁеⷧ‍҇ . всѧ́ко и҆же а҆ще и҆́мать поро́къ на себѣ , да не прино́ситсѧ г҃ꙋ , поне́же непрїѧ́тно бꙋдеⷮ ѿ ва́съ · И҆ чл҃къ е҆ли́ко а҆ще принесе́т̾ тре́бꙋ сп҃сенїѧ г҃ꙋ , раꙁлꙋчиⷡ‍҇ молбꙋ̀ по и҆ꙁбра́нїю и҆л҄и въ пра́ꙁники ваша , и҆ ѿ ста́дъ воло́въ и҆л҄и ѿ ѻ҆ве́цъ , непоро́чно да бꙋ́детъ въ прїѧ́тїе , да не бꙋ́детъ никое̑го поро́ка на не́мъ , слѣ́по и҆л҄и съкрꙋше́но , и҆л҄и ꙗ҆ꙁве́ноⷢ‍҇ и҆л҄и черви́во , и҆л҄и кра́ставо , и҆л҄и лишаво , да не прино́сѧтъ тѣхъ г҃ꙋ , и҆ въ вс҄есъж̾же́нїе да не да́стьсѧ ѿ ниⷯ на ѻ҆лта́рь гв҃и · Теле́цъ же и҆ли ѻ҆вцꙋ̀ и҆л҄и слѧки ѹ҆́ды и҆мѣѧ , въ ꙁаколе́нїѧ сътвори́ши по и҆ꙁволе́нїю , въ молбꙋ же твою да не приведетсѧ · Чище́наⷢ‍҇ же и҆ требенна́го , и҆ вреже́на , и҆ скопца , да не принесе́те си́хъ г҃ꙋ , и҆ въ ꙁемлѝ ва́шеи да не сътвори́те · ѿ рꙋки же и҆ноплеменикъ да не принесе́те даров̾ б҃ꙋ ва́шемꙋ ѿ всѣхъ сихъ , ꙗ҆́ко вреже́нїѧ е҆сть на ни́хъ и҆ поро́къ на ни́хъ не прїиметсѧ сїѧ ѿ ва́съ · И҆ рече г҃ь къ моѷсїю гл҃ѧ , телчѧ̀ и҆ли ѻ҆вчѧ̀ и҆л҄и коꙁлѧ̀ е҆гда̀ сѧ роди́т̾ , да бꙋ́дет̾ се́дмь дн҃їи поⷣ мтр҃їю свое̑ю , а҆ ѿ дн҃е ѻ҆смаго и҆ да́леи принесе́тсѧ въ да́ръ прино́съ г҃ꙋ · телца̀ же и҆ ѻ҆вча́те , въкꙋпѣ съ мт҃рїю да не ꙁако́лете въ е҆ді́нъ дн҃ь , а҆́ще ли положи́ши тре́бꙋ мл҃твꙋ ра́дованїѧ гв҃и , въ прїѧ́тїе вамъ да положи́те ю҆̀ · Сїѧ въ дн҃ь тои да и҆ꙁъꙗ҆́стъсѧ , да не ѻ҆ста́нет̾ ѿ мѧ́съ наѹ҆́трїѧ . а҆́ꙁъ г҃ь , и҆ да снабди́те ꙁа́повѣди моѧ , и҆ сътвори́те ѧ҆̀ аⷥ г҃ь и҆ не ѻ҆скверни́те и҆́мени ст҃го и҆ ѻ҆сщ҃ꙋсѧ посредѣ сн҃въ і҆и̑л҃въ , а҆́ꙁъ г҃ь ѻ҆сщ҃аѧ в҄ы и҆ꙁведы́и в҄ы иⷥ ꙁеⷨлѧ е҆гѷпетъскїѧ ꙗкоже бы́ти ва́мъ б҃ꙋ а҆́ꙁъ г҃ь
Глⷡ‍҇а , к҃г · И рече г҃ь къ моѷсїю гл҃ѧ , гл҃и сн҃омъ і҆и̑л҃вымъ , и҆ рече́ши къ нимъ , пра́ꙁнⷣики гн҃ѧ , ꙗ҆́коже проꙁове́те сїѧ нареⷱ‍҇ны ст҃ымъ , се сꙋть пра́ꙁнⷣицы мои , ѕ҃ дн҃їи да сътвори́ши дѣла · А҆ въ сеⷣмы́и дн҃ь сꙋбо́ты поко́и наречены́и ст҃ъ гв҃и , всѧ́кого дѣла да не твори́те сꙋбота е҆сть гв҃и · Въ все́мъ ѻ҆бита́нїи вашемъ , сїѝ пра́ꙁнⷣицы г҃ꙋ наре́чены ст҃ы , ꙗ҆́коже нарече́те сїѧ въ времена̀ и҆хъ · Въ а҃ . мцⷵъ , д҃і , и҆ дн҃ь мцⷵа , междꙋ вече́рными па́сха г҃ꙋ · И҆ въ е҃і , дн҃ь , мцⷵа а҃ го , пра́ꙁнⷣикъ ѻ҆прѣснокъ г҃ꙋ · Се́дмь дн҃їи да ꙗ҆́сте ѻ҆прѣсноки , пръ́выи же дн҃ь нарече́нъ ст҃ъ бꙋ́детъ ва́мъ . всѧ́кого дѣ́ла слꙋ́жнѧ да не твори́те , и҆ да принесе́те вс҄есъж̾же́нїе г҃ꙋ , ꙁ҃ , дн҃їи , седмы́и же дн҃ь нарече́нъ ст҃ъ бꙋ́детъ ва́мъ , всѧ́кого дѣ́ла слꙋжнѧ да не твори́те · И҆ рече г҃ь къ моѷсїю гл҃ѧ , гл҃и сн҃омъ і҆и̑л҃вымъ , и҆ рече́ши къ ни́мъ , е҆гда̀ в̾ни́дете въ ꙁе́млю ю҆же а҆́ꙁъ даю̀ вамъ , и҆ пожнѣте жа́твꙋ е҆ѧ̀ , и҆ да принесе́те пе́рвыѧ снопы̀ жа́твы ва́шеѧ , къ же́рцꙋ , и҆ принесе́тъ сно́пъ прⷣе г҃ь прїѧ́тенъ вамъ · На ꙁаѹ҆́трїе перваго дн҃ѧ сꙋботы , да въꙁнесе́тъ и҆̀ жре́цъ , и҆ да сътвори́те въ дн҃ь вонже а҆ще принегм҃ъ бм҃ъ ва́шимъ , всѧ́ка б҄о дш҃а ꙗ҆́же не покори́тсѧ въ то́й дн҃ь , да потреби́тсѧ ѿ людїи свои̑хъ , и҆ всѧ́ка дш҃а ꙗ҆́же твори́тъ дѣло в сїи дн҃ь , поги́бнет̾ дш҃а т҄а ѿ людїи свои̑хъ · Всѧ́каго дѣ́ла да не твори́те , ꙁако́нъ вѣчны́и в роже́нїѧ ва́ша , въ всѣхъ селе́нїиⷯ ва́шихъ , пра́ꙁнⷣикъ пра́ꙁнⷣиковъ да бꙋд́етъ ва́мъ , и҆ да покори́те дш҃а ва́ша , ѿ ѳ҃ го , дн҃е мцⷵа , ѿ вече́ра даже до десѧ́таго дн҃е мцⷵа до ве́чера пра́ꙁнⷣꙋите пра́ꙁникъ ва́шъ · И҆ рече г҃ь къ моѷсїю гл҃ѧ , гл҃и сн҃омъ і҆и̑л҃выⷨ рекїи , въ е҃і , дн҃ь , мцⷵа ꙁ҃ го сего , пра́ꙁнⷣикъ кꙋщныи , ꙁ҃ , дн҃їи г҃ꙋ , и҆ первыи дн҃ь нареченъ ст҃ъ да бꙋ́дет̾ всѧ́каго дѣ́ла слꙋжнѧ да не твори́те ꙁ҃ , дн҃їи да приноси́те вс҄ѧсъж̾же́нїа г҃ꙋ , ѻ҆смы́и же дн҃ь нареченъ ст҃ъ да бꙋ́детъ ва́мъ , да принесе́те вс҄есъж̾же́нїе г҃ꙋ , и҆схо́дно е҆сть , всѧ́каго дѣ́ла слꙋжнѧ да не твори́те · се пра́ꙁнⷣицы гн҃и ꙗ҆́же наречете наро́читы ст҃ы , ꙗ҆коже принесе́те прино́съ г҃ꙋ , и҆ вс҄есъж̾же́нїѧ , и҆ тре́бы и҆хъ , и҆ въꙁлїѧнїѧ и҆хъ ѿ дн҃е до дн҃е , ра́ꙁвѣ сꙋботъ гн҃ь , и҆ ра́ꙁвѣ да́ръ ва́шихъ и҆ ра́ꙁвѣ всѣхъ моле́нїи ва́шихъ , и҆ раꙁвѣ бл҃говолныхъ ва́шихъ , ꙗ҆́же да́сте г҃ꙋ , въ е҃і , дн҃ь мцⷵа , ꙁ҃ го сего , е҆гда сконча́ете жи́та ꙁемлѧ̀ , да пра́ꙁнꙋете г҃ꙋ , ꙁ҃ , дн҃їи , въ дн҃ь первы́и поко́и , и҆ дн҃ь и҃ , поко́и , и҆ и҆ да въꙁ́мете себѣ въ дн҃ь а҃ , пло́дъ дре́ва кра́сенъ , и҆ вѣтвь фини́ческꙋю и҆ вѣтви дре́ва ча́стаго ли́стїѧ , и҆ ве́рби ѿ водоте́чи , и҆ въꙁвесели́тесѧ прⷣе гм҃ъ бм҃ъ ва́шимъ , ꙁ҃ , дн҃їи въ лѣтѣ ꙁако́нъ вѣ́чныи , в роже́нїѧ ваша , въ мцⷵъ , ꙁ҃ . пра́ꙁнꙋите  , и҆ въ кꙋщах̾ , да пребꙋ́дете , ꙁ҃ , дн҃їи всѧ́къ т҄ꙋꙁе́мецъ въ і҆и̑л҃и , да пребꙋ́детъ въ кꙋщахъ ꙗ҆ко ви́дѧтъ в роженїѧ ва́ша , ꙗ҆́ко въ кꙋщахъ вселиⷯ сн҃ы і҆и̑л҃вы · Є҆гда̀ и҆ꙁвожⷣꙋ ѧ҆̀ и҆хъ , и҆ꙁ ꙁемлѧ̀ е҆гѷпетьскїѧ · А҆ꙁъ г҃ь б҃ъ ва́шъ , и҆сповѣда моѷсїи всѧ̀ пра́ꙁнⷣики гн҃ѧ сн҃омъ і҆и̑л҃вымъ ·
Глⷡ‍҇а , к҃д · И рече г҃ь къ моѷсїю гл҃ѧ , ꙁаповѣждь сн҃омъ і҆и̑л҃вымъ , да принесⷮꙋ т҄и е҆ле́и ѿ дре́ва чи́ста , и҆ цѣжена въ свѣтѣнїе . да гори́тъ свѣти́ло всегда̀ . вн҄ѣѹ҆́дꙋ ꙁавѣсы въ хра́мѣ свѣдѣ́нїѧ , и҆ да ж̾гꙋтъ е҆̀ , а҆а̑ро́нъ и҆ сн҃ове е҆го , ѿ ве́чера до ꙁаѹ҆́тра прⷣе гм҃ъ , не преста́юще ꙁако́нъ вѣчны́и в роже́нїѧ ва́ша , на свѣти́лѣ чи́стеⷨ да ж̾жетъ въ свѣти́лѣ прⷣе гм҃ъ до ꙁаѹ҆́тра , и҆ да въ́ꙁмете мꙋкѝ пшени́чны , и҆ да сътвори́те ѿ неѧ , в҃і хлѣ́бовъ . дв҃ꙋ десѧти́нъ да бꙋ́дет̾ хлѣ́бъ е҆ді́нъ , и҆ въꙁложи́те и҆хъ на дв҄а положе́нїѧ · По ѕ҃ , хлѣ́бовъ на трапе́ꙁѣ чи́стѣ прⷣе гм҃ъ . и҆ да въꙁложи́те на е҆ді́но положе́нїе ѳимиѧⷨ чи́стъ и҆ со́ль , и да бꙋ́дꙋтъ хлѣ́бы въ памѧть преⷣлежа́щїи пре гм҃ъ , въ дн҃ь сꙋбо́ты , да преⷣлежи́тъ прⷣе гм҃ъ всегда̀ ѿ сн҃овъ і҆и̑л҃въ , ꙁавѣт̾ вѣ́чныи , и҆ да бꙋ́дет а҆а̑ро́нꙋ и҆ сн҃ом̾ е҆го , и҆ да ꙗ҆́дѧтъ ѧ҆̀ въ мѣстѣ ст҃ѣ сꙋть б҄о ст҃аѧ ст҃ыхъ . с҄е иⷨ ѿ тре́бы г҃ꙋ ꙁакоⷩ‍҇ вѣ́чныи · И҆ и҆ꙁы́де сн҃ъ жены̀ і҆и̑л҃ьтески , и҆ се же бѣѧше сн҃ъ е҆гѷпътѧнина въ сн҃ѣхъ і҆и̑л҃вых̾ , и котороа̑шесѧ въ полчищи , и҆же ѿ і҆и̑л҃ьтенынѧ мꙋжъ і҆и̑л҃ьтѧнинъ наре́къ сн҃ъ жены̀ і҆и̑л҃ьтѧныни и҆́мѧ гн҃е проклѧ̀ · И҆ приведо́ша и҆̀ къ моѷсїю , и҆мѧ же мт҃ри е҆го саломи́ѳъ . д̾щи даврі́и̑на ѿ племенѝ да́нова , и҆ въвергоша и҆̀ въ темни́цꙋ ѻ҆сꙋди́ти и҆̀ по велѣ́нїемъ гн҃имъ · И҆ рече г҃ь къ моѷсїю гл҃ѧ , и҆ꙁведи́те клѧ́вшаго вн҄ѣ по́лчища , и҆ да въꙁложаⷮ вс҄и слы́шавшїѝ рꙋцѣ своѝ на главꙋ̀ е҆го , и҆ да побию́тъ и҆̀ каменїемъ ве́сь со́нм̾ · И҆ сн҃омъ і҆и̑л҃выⷨ гл҃и , и҆ рече́ши к ни́мъ , чл҃къ чл҃къ и҆же а҆ще проклене́тъ б҃а свое̑го грѣх̾ прїиметъ · Клены́и же и҆́мѧ гн҃е , смр҃тїю да ѹ҆́мретъ ка́менїемъ да побию́тъ и҆̀ весь со́ньмъ  , а҆ще л҄и ꙁемецъ и҆л҄и прише́лецъ , внегда̀ проклене́тъ , и҆́мѧ гн҃е да ѹ҆́мретъ · И чл҃къ и҆же а҆ще ѹ҆бїетъ всѧ́кꙋ дш҃ꙋ чл҃чꙋ смр҃тїю да ѹ҆́мретъ , и҆же а҆ще кт҄о ѹ҆бїетъ говѧ́до и҆ ѹ́мрет̾ , да тѧжет̾ дш҃ꙋ въ дш҃и мѣсто , и҆ а́ще кт҄о сътвори́тъ поро́къ бли́жнемꙋ , ꙗ҆коже сътворѝ е҆мꙋ та́коже и҆ емꙋ сътворѧ́тъ , и҆ꙁломле́нїе въ и҆ꙁломле́нїѧ мѣсто , ѻ҆ко въ ѻ҆ка мѣсто , ꙁꙋбъ въ ꙁꙋ́ба мѣсто . ꙗ҆́коже сътвори́лъ поро́къ чл҃кꙋ та́коже сътворѧⷮ и҆ емꙋ , и҆же а҆ще кт҄о ѹ҆даритъ чл҃ка и҆ ѹ́мрет̾ и҆ то́и смр҃тїю да ѹ҆́мреⷮ · ѻ҆правле́нїе е҆ді́но е҆сть , прише́лцꙋ и҆ насе́лникꙋ , ꙗ҆́ко а҆ꙁъ г҃ь б҃ъ ва́шъ , и҆ гл҃а моѷсїи къ сн҃омъ і҆и̑л҃вымъ , і҆ и҆ꙁведо́ша клѧ́вшаго вн҄ѣ по́лчища и҆ поби́ша и҆̀ ка́менїемъ ве́сь соньмъ сн҃въ і҆и̑л҃въ , сътвори́ша е҆же ꙁаповѣда г҃ь моѷсїю ·
Глⷡ‍҇а , к҃е · И гл҃а г҃ь къ моѷсїю на горѣ синаи́стѣи рекїи , гл҃и сн҃омъ і҆и̑л҃вымъ , и҆ рече́ши къ ниⷨ вънегда̀ вънидете въ ꙁеⷨлю ю҆же а҆ꙁъ даю̀ вамъ , да почїетъ ꙁемлѧ̀ ю҆же а҆ꙁъ даю̀ ва́мъ сꙋботы г҃ꙋ , ѕ҃ , лѣтъ да сѣеши ни́вꙋ твою , и҆ ѕ҃ , лⷮѣ , да рѣжеши виногра́дъ твои и҆ ѻ҆бье̑млеши пло́дъ е҆го · А҆ въ ꙁ҃ е лѣто сꙋбо́та поко́и да бꙋ́детъ ꙁемлѝ , сꙋбота гн҃ѧ , ни́вы свое́ѧ не сѣ́еши , ви́ногра́да своеⷢ‍҇ да не рѣжеши , и҆ никнꙋща ѻ҆ себѣ , ни́вы твое̑ѧ̀ да не жне́ши , и҆ виногра́да ѿлꙋченїѧ твое̑го да не ѻ҆бье̑млеши , лѣто поко́ѧ бꙋдеⷮ ꙁеⷨли · И҆ бꙋ́дꙋтъ сꙋбо́ты ꙁемлѝ ꙗ҆дь тебѣ и҆ дѣтищꙋ твое̑мꙋ , и҆ рабꙋ̀ твое̑мꙋ и҆ рабыни твое́и , и҆ нае́мникꙋ твое̑мꙋ и҆ ѻ҆бита́лникꙋ прилежащемꙋ тебѣ и҆ ско́тꙋ твое̑мꙋ , и҆ ꙁвѣри сꙋщемꙋ въ ꙁемлѝ твое́и , да бꙋ́детъ всѧ́к̾ пло́дъ е҆го въ ꙗдь · И҆ съчте́ши ꙁ҃ , лѣтъ поко́ю с҄е е҆сть ꙁ҃ , лѣтъ седьми́жды , и҆ бꙋ́дꙋтъ тебѣ , ꙁ҃ , лⷮѣ си́хъ поко́ю , м҃ѳ лѣтъ , и҆ да расповѣсте трꙋбнымъ гла́сомъ въ все́и ꙁемлѝ ва́шеи · Мцⷵа ꙁ҃ го , і҃ го дн҃ѧ мцⷵа , въ дн҃ь ѻ҆чище́нїѧ , да расповѣсте трꙋбо́ю въ все́и ꙁемлѝ ва́шеи и҆ да ѻ҆ст҃ите сїе лѣто , лѣто н҃ е , и҆ да просла́вите ѻ҆ставле́нїе всѣмъ живꙋщимъ на не́и , лѣто ѻ҆ставле́нїѧ , ꙁнаме́нїе се бꙋдетъ ва́мъ , и҆ да ѿидетъ ̑ ко́ждо ва́съ въ притѧ́жанїе свое , и҆ ко́ждо въ ѿчⷵтво свое ѿи̑детъ · И҆ ѻ҆ставле́нїе , ꙁна́менїа да бꙋ́детъ с҄е ва́мъ , лѣто , н҃ е , лѣто бꙋ́ди ва́мъ , да не сѣе̑те н҄и жне́те е҆же са́мо и҆ꙁни́кнетъ на не́и и҆ да не ѻ҆бье̑млеши ѻ҆ставленых̾ , на неи , ꙗ҆́ко ꙁна́менїе е҆сть , ѻ҆ставле́нїѧ ст҃о да бꙋ́детъ ва́мъ · ѿ ни́въ да ѧ́сте жита е҆ѧ̀ , и҆ въ лѣто ѿставленїѧ ꙁна́менїѧ и҆хъ , да прїидет̾ ко́ждо въ притѧжа́нїе свое , а҆ще ѿдаси кꙋплю бли́жнемꙋ твое̑мꙋ а҆ще л҄и притѧ́жеши ѿ бли́жнѧго твое̑го да не ѻ҆скорблѧ́етъ чл҃къ бли́жнѧго · по числꙋ лѣтъ по ꙁна́менїю да притѧ́житъ ѿ бли́жнѧго по числꙋ̀ лⷮѣ жи́тъ да да́сть тѝ , ꙗ҆́коже а҆ще бо́лїи лѣтъ , ѹ҆мно́житъ притѧжа́нїе е҆го , ꙗ҆́коже мнѣ́е лѣтъ , ѹ҆мен̾шитъ притѧжа́нїѧ е҆го · Та́ко и҆ число̀ житъ да ти ѿда́сть , да не ѻ҆скорби́тъ чл҃къ бли́жнѧго , и҆ да ѹ҆бои́шисѧ̀ г҃а б҃а свое̑го , а҆́ꙁъ г҃ь б҃ъ ва́шъ и҆ да сътворите вс҄ѧ ѻ҆правда́нїѧ моѧ̀ и҆ всѧ̀ сꙋды̀ моѧ̀ , снабди́те и҆ сътвори́те ѧ҆̀ , и҆ вселите́сѧ на ꙁемлѝ , ѹ҆пова́юще · И҆ да́стъ ꙁемлѧ̀ пло́дъ свои , и҆ ꙗ҆́сте в сы́тость , и҆ всели́тесѧ на не́и ѹ҆пова́ющеи , а҆ще глаголите чт҄о н҄ы ꙗ҆́сти бꙋ́детъ , въ седмо́е лѣто  , а҆ще не сѣе̑мъ , н҄и събира́емъ жи́тъ свои̑хъ , послю̀ бл҃гослове́нїе моѐ ва́мъ , въ лѣто ѕ҃ е , и҆ сътвори́тъ жита е҆ѧ̀ , въ г҃ лѣта да сѣе̑те до лѣта ѻ҆́смаго , и҆ да ꙗ҆́сте ѿ житъ ве́тхиⷯ да́же до лѣта ѳ҃ го , до́ндеже приспѣю́тъ жита еѧ̀ , да ꙗ҆́сте ве́тхаѧ̀ ве́тхих̾ , ꙁемлѧ́ же не преда́сте въ ѻ҆скверне́нїе , моѧ̀ б҄о е҆сть ꙁемлѧ̀ , ꙗ҆ко прише́лцы и҆ ѻ҆бита́тели в҄ы е҆сте предо мно́ю по все́и ꙁемлѝ ѻ҆дръжа́нїѧ ва́шего , и҆скꙋпъ да дае̑те ꙁемлѝ , а҆ще л҄и ни́щꙋе̑тъ бра́тъ тво́и и҆же с тобо́ю , и҆ ѿдаст̾ ѿ ѻ҆дръжа́нїѧ свое̑го да прїидетъ , ѹ҆́жикъ бли́жнїи е҆мꙋ и҆ да и҆скꙋп́ит̾ проданїѧ бра́та свое̑го , а҆ще л҄и не бꙋ́детъ е҆мꙋ ѹ҆́жикъ , и҆ въꙁмо́жет̾ рꙋка е҆го пости́гнꙋти дово́лныи и҆скⷫ‍҇ꙋ е҆го , и҆ да съчтꙋтсѧ лѣта кꙋ́пли е҆го и҆ да въꙁда́ст̾ е҆же и҆́мать чл҃кꙋ е҆мꙋже долженъ бѣ , и҆ въꙁврати́тсѧ въ ѻ҆дръжа́нїе е҆го · А҆ще л҄и не пости́гнетъ рꙋка̀ е҆го дово́лное ꙗ҆́коже ѿда́ти е҆мꙋ да бꙋ́дет̾ притѧжа́нїе продавшемꙋ сїѧ , до лѣта ѻ҆ставле́нїѧ · Є҆гдаⷤ‍ⷷ и҆ꙁы́иде лѣто ѻ҆ставле́нїѧ и҆ прїидеⷮ въ ѻ҆дръжа́нїе е҆го , а҆ще л҄и кт҄о прода́стъ до́мъ вселе́нїѧ ѻ҆гражде́нїѧ въ градѣ , да бꙋ́детъ и҆скꙋпле́нїе е҆го , до́ндеже скоⷩ‍҇чаюⷮсѧ лѣт́а дн҃и . и҆ да бꙋдеⷮ и҆скꙋпле́нїе е҆го , а҆ще л҄и не и҆скꙋпиⷮ до́ндеже сконча́е̑тсѧ лѣто вс҄е , да ѻ҆дръжи́тсѧ доⷨ сꙋщїи въ гра́дѣ , и҆мꙋщемꙋ ѻ҆гражⷣенїе , въ тве́рдь притѧжа́вшемꙋ е҆̀ , и҆ в роже́нїѧ е҆го , и҆ да не въꙁвратиⷮсѧ въ ѻ҆ставле́нїе · до́ми же и҆же на се́лех̾ и҆мже нѣсть ѻ҆коло и҆хъ ѻ҆гражⷣенїѧ , къ селꙋ ꙁемлѝ да сѧ приложаⷮ , и҆скꙋпи е҆го всегда̀ да бꙋ́дꙋтъ , и҆ въ ѻ҆ставле́нїе да сѧ въꙁвратѧтъ · Гра́ди же леви́тъстїѝ и҆ до́мы ѻ҆дръжинїѧ иⷯ и҆скꙋпи да бꙋ́дꙋт̾ , прⷵно леви́томъ · И҆н҄о и҆же кт҄о а҆ще и҆скꙋпитъ ѿ леви́тъ да и҆ꙁы́идетъ прода́нїе дворовъ грⷣаныхъ ѻ҆дръжанїѧ и҆хъ , въ ѻ҆ставле́нїе , ꙗ҆́ко дворо́ве гра́дъ леви́тъскихъ , ѻ҆дръжа́нїѧ и҆хъ посреди сн҃въ і҆и̑л҃въ , и҆ се́ла нарече́нїѧ въ граде́хъ и҆хъ , да сѧ не продадꙋтъ ꙗ҆́ко ѻ҆дръжа́нїе и҆хъ вѣ́чное е҆сть , а҆́ще ли же ни́щꙋетъ бра́тъ твои , иже с тобо́ю и҆ ꙁнемо́жетъ ѹ҆ тебѐ рꙋка́ми , по́дъи̑ми е҆го . ꙗ҆ко прише́лца и҆ ѻ҆бита́лника · да поживе́тъ бра́тъ твои с тобо́ю не въꙁ̾меши ѿ него̀ лиⷯвꙋ , н҄иже сꙋгꙋ́бины и҆ ѹ҆бои́шисѧ б҃а твое̑го , а҆́ꙁъ г҃ь , да поживе́тъ бра́тъ тво́и с тобо́ю . сребра̀ твое̑го не да́си е҆мꙋ въ ли́хвꙋ · и҆ пи́ща твое̑ѧ̀ не дасѝ е҆мꙋ въ сꙋгꙋбинꙋ , а҆́ꙁъ г҃ь б҃ъ ваш̾ , и҆ꙁведы́и в҄ы и҆ꙁъ ꙁемлѧ̀ е҆гѷпетъскїѧ , да́ти вамъ ꙁе́млю ханаа́ньскꙋ . ꙗ҆́ко бы́ти мн҄ѣ б҃ꙋ ва́шемꙋ · И҆ а҆ще ѻ҆ѹ҆бо́жаеⷮ бра́тъ тво́и ѹ҆ тебѐ . и҆ продастъсѧ тебѣ , да не рабо́тае̑тъ тебѣ рабо́ты ра́бїѧ , а҆ки нае̑мникъ , и҆л҄и насе́лникъ да бꙋ́детъ ти до лѣта ѻ҆ставле́нїѧ , да дѣ́лаетъ ѹ҆ тебѐ , и҆ да и҆ꙁы́идетъ ѿ тебѐ и҆ дѣти е҆го с ни́м̾ въ лѣто ѻ҆ставле́нїѧ , и҆ да и́детъ в роже́нїе своѐ , и҆ въ ѻ҆дръжа́нїе ѿч҃ества е҆го да и́детъ · Поне́же рабѝ сꙋть сїѝ моѝ , ꙗ҆́же и҆ꙁведо́хъ и҆ꙁъ ꙁемлѧ̀ е҆гѷпетьски , да сѧ не продаст̾ прода́нїемъ ра́бїем̾ , да не стꙋжи́ши е҆мꙋ трꙋдомъ , да ѹ҆бои́шисѧ г҃а б҃а твое̑го , ра́бъ же тво́и и҆ раба̀ и҆же а҆́ще бꙋ́дет̾ ѹ҆ тебѐ ѿ ꙗ҆́ꙁы́къ , и҆же ѻ҆крⷵтъ тебѐ сꙋть ѿ тѣхъ , да притѧ́житсѧ ра́бъ и҆ рабы́нѧ , и҆ ѿ сн҃въ населны́хъ и҆же сꙋть въ ва́съ ѿ си́хъ да притѧжи́те , и҆ ѿ роже́нїѧ и҆хъ . е҆ли́цы и҆же а҆́ще бꙋ́дꙋтъ в ꙁемлѝ ва́шеи да бꙋ́дет̾ ва́мъ въ ѻ҆дръжанїе и҆ да раꙁдѣли́те ѧ҆̀ дѣтемъ ва́шимъ по ва́съ , и҆ да бꙋ́детъ ва́мъ во ѻ҆дръжанїе въ вѣки , бра́тїѧ же ва́шеѧ̀ сн҃въ і҆и̑л҃въ ко́иждо бра́та свое̑го , да не стꙋжи́тъ трꙋдо́мъ , а҆́ще пости́гне рꙋка̀ прише́лцꙋ и҆ ѻ҆битаⷧ‍҇никꙋ и҆же ѹ҆ тебѐ , и҆ ѻ҆ѹ́божа́лъ бра́тъ твои и҆ прода́стьсѧ къ пришеⷧ‍҇цꙋ , и҆л҄и къ ѻ҆бита́лникꙋ и҆же ѹ҆ тебѐ , и҆л҄и ро́дившемꙋсѧ тꙋ прише́лцꙋ по прода́нїѝ к немꙋ , и҆скꙋпъ да бꙋ́дет̾ е҆мꙋ , е҆ді́номꙋ ѿ бра́тїѧ да и҆скꙋпитъ е҆го бра́тъ ѿц҃а е҆го , и҆ли сн҃ъ бра́та ѿц҃а е҆го , да и҆скꙋпитъ е҆го и҆л҄и ѿ сво́иствены́ѧ пло́ти ро́да е҆го , и҆скꙋпитъ е҆го , а҆ще л҄и воꙁмо́жет̾ рꙋка е҆го и҆скꙋпи́ти себѐ да съчте́тсѧ съ притѧжа́вшиⷨ е҆го , ѿ лѣта е҆же вда́сѧ е҆мꙋ , да́же до лѣта ѻ҆ставле́нїѧ̀ · И҆ да бꙋ́детъ сребро̀ прода́нїѧ е҆го , а҆ки дн҃ь нае́мъникꙋ , ѿ лѣта до лѣта да бꙋ́детъ с ни́мъ , а҆́ще л҄и комꙋ бо́лїи лⷮѣ е҆сть , протиⷡ‍҇ то́мꙋ ѿдаст̾ и҆скꙋпъ свои · ѿ сребра̀ прода́наго  , а҆́ще л҄и мало ѻ҆ста́нетсѧ ѿ лѣтъ , до лѣтъ ѻ҆ставле́нїѧ , и҆ да съчте́тъ е҆мꙋ по лѣтоⷨ е҆го , и҆ да ѿда́стъ и҆скꙋпъ е҆го а҆ки нае́мникъ ѿ го́да до го́да , да бꙋ́дет̾ с ни́мъ · да не стꙋжи́ши е҆мꙋ трꙋдоⷨ прⷣе тобо́ю , а҆́ще л҄и не и҆скꙋ́питсѧ , посе́мъ да и҆ꙁы́идетъ въ лѣто ѻ҆ставле́нїѧ , са́мъ и҆ дѣти е҆го с ни́мъ , ꙗ́ко моѝ рабѝ сн҃ове і҆и̑л҃вы , рабѝ моѝ с҄и сꙋть , и҆хже и҆ꙁведо́х̾ и҆ꙁъ ꙁемлѧ̀ е҆гѷпеⷮскїѧ  ·
Глⷡ‍҇а , к҃ѕ · Не сътвори́те себѣ ѻ҆браꙁа рꙋкотворе́на , ни́же начерта́ныхъ , ни́же столпа̀ поста́вите себѣ , и҆ не поста́вите себѣ болва́нъ ка́менъ и҆стꙋка́нъ въ ꙁемлѝ ва́шей , и҆ не поклони́тесѧ и҆мъ , а҆́ꙁъ е҆смь г҃ь б҃ъ ва́шъ , сꙋбо́ты моѧ̀ снабди́те , и҆ ѿ ст҃ыхъ мои̑хъ ѹ҆бои́тесѧ а҆́ꙁъ е҆смь г҃ь · Аще въ повелѣнїи̑хъ мои̑хъ хо́дите и҆ ꙁа́повѣди моѧ̀ снабдитѐ и сътвори́те ѧ҆̀ , и҆ дам̾ до́ждь ваⷨ въ́ времѧ свое , и҆ ꙁемлѧ̀ да́сть пло́дъ свои , и҆ древеса се́лнаѧ дадꙋт̾ ѻ҆во́щь сво́и , и҆ спости́гнетъ васъ млаченїе жи́т̾ і҆ и҆манїе вина , и҆манїе же вина постигнетъ времѧ сѣѧ́нїѧ , и҆ ꙗ҆́сте хлѣб̾ вашъ в сы́тость , и҆ всели́тесѧ беꙁ̾ стра́ха на ꙁемлѝ ва́шеи и҆ ра́ть не прои́детъ сквоꙁѣ ꙁе́млю ва́шꙋ , и҆ даⷨ ми́ръ в ꙁемлѝ ва́шеи , и҆ ѹ́снете , и҆ не бꙋдетъ ѹ҆страша́ѧй ва̀съ , и҆ погꙋблю̀ ѕвѣри лю́тыѧ̀ ѿ ꙁеⷨлѧ ва́шеа и҆ рать сквоꙁѣ ꙁемлѧ̀ ва́шеѧ не про́идеⷮ и҆ пожене́те врагы̀ ваша , и҆ па́дꙋтъ прⷣе ва́ми ѹ҆бо́емъ · И҆ поженꙋтъ ѿ васъ е҃ р҃ , а҆ р҃ , ва́съ пожене́т̾ тм҄ꙋ и҆ падꙋтъ вра́ꙁи ва́ши прⷣе вами мечемъ · И҆ при́ꙁрю на ва́съ и҆ блгⷵвлю̀ ва́съ , и҆ въꙁвращꙋ ва́съ и҆ ѹ҆множꙋ ва́съ , и҆ поста́влю ꙁавⷮѣ мо́и с ва́ми · и҆ ꙗ҆́сте ве́тхаѧ , и҆ ветхаѧ ве́тхиⷯ и҆ ве́тхаѧ̀ ѿ лица̀ но́выхъ и҆ꙁнесе́те и҆ поста́влю ꙁавѣтъ мо́и въ ва́съ и҆ не похꙋ́литъ дш҃а моѧ̀ ва́съ · И҆ похождꙋ въ ва́съ , и҆ бꙋ́дꙋ ва́мъ б҃ъ , а҆ в҄и бꙋ́дете м҄и въ лю́ды · А҆́ꙁъ г҃ь б҃ъ ва́шъ , и҆ꙁведы́и в҄ы и҆ꙁъ ꙁемлѧ̀ е҆гѷпетьскїѧ сꙋщимъ ва́мъ рабо́мъ , и҆ съкрꙋши́хъ ѹ҆́ꙁы ꙗ҆́рма̀ ва́шего , и҆ꙁведо́хъ в҄ы съ вла́стїю · А҆ще л҄и не послꙋша́ете менѐ и҆ не сътворитѐ повелѣнїи мои̑хъ си́хъ , и҆ сꙋпроти́витесѧ мн҄ѣ , и҆ сꙋдо́мъ мои́мъ не ѹ҆годи́тъ дш҃а ва́ша , ꙗ҆́коже не сътвори́ти ва́мъ всѣхъ ꙁа́повѣдїи мои̑хъ , и҆ ꙗ҆́ко раꙁсы́пати ꙁавѣтъ мои , и҆ а́ꙁъ сътворю̀ си́це ва́мъ , и҆ приста́влю на в҄ы неи̑мѣнїе , и҆ ра́ны и҆ кра́сты , врѣжа́ющи ѻ҆́чи ва́ши , и҆ дш҃ꙋ ва́шꙋ сꙋшащꙋ , и҆ всѣ́ете въ тщѐ сѣмена ва́ша , и҆ꙁъꙗ҆́дѧт̾ б҄о е҆̀ сꙋпоста́ты ва́ша . и҆ ѻ҆прꙋ лицѐ моѐ на ваⷵ , и҆ паде́те прⷣе врагѝ ва́шими , и҆ поженꙋтъ в҄ы ненави́дѧщїѝ ва́съ , и҆ пробѣ́гнете не гони́ми ники́мже · И҆ а́ще до сего̀ не послꙋшае̑те менѐ , и҆ приложꙋ̀ накаꙁа́ти в҄ы вре́дъ ꙁ҃ . ꙁа грѣхѝ ва́ша , и҆ съкрꙋшꙋ̀ ѹ҆кориⷥнꙋ преꙁо́ра ва́шего , и҆ положꙋ нб҃о ва́мъ а҆ки желѣꙁ́но и҆ ꙁе́млю ва́шꙋ а҆ки мѣдѧнꙋ · И҆ бꙋ́детъ вътщѐ крѣп́ость ва́ша , и҆ не да́стъ ꙁемлѧ̀ ва́ша сѣмени свое̑го , и҆ дре́ва села̀ ва́шего не дадꙋт̾ плода̀ свое̑го · И҆ а́ще посе́мъ соблꙋ́дите на страны̀ , и҆ не и҆ꙁво́лите послꙋшати мене , приложю̀ на в҄ы вре́дъ се́дмь по грѣхо́мъ ва́шимъ · И напꙋщꙋ̀ на в҄ы ѕвѣри лю́тыѧ ꙁем̾ны́ѧ , і҆ и҆ꙁъꙗ҆́дѧтъ в҄ы , и҆ потребѧⷮ ско́тъ ва́шъ , и҆ ма́ли сътворю̀ в҄ы , и҆ пꙋсты бꙋ́дꙋт̾ пꙋтїе ва́ши , і҆ а҆ще си́мъ не нака́жетесѧ , но по́идете къ мн҄ѣ в непра́вдѣ , и҆ пои̑дꙋ и҆ а́ꙁъ противꙋ ва́мъ во ꙗ҆́рости мое́и съ рве́нїеⷨ и҆ погꙋблю̀ в҄ы а҆́ꙁъ се́дми́жды грѣхъ ра́ди ва́ших̾ · И҆ наведꙋ на́ вы мечъ мьстѧ́и сꙋда̀ ꙁавѣтнаго , и҆ въбѣгнете ли въ гра́ды ва́ша , пꙋщꙋ на́ вы см҃рть , и҆ въпаде́те въ рꙋцѣ вра́гъ ва́шихъ · Вънегда̀ скорбѣти ва́мъ пи́ща хлѣ́бовъ . тогда̀ и҆спекꙋтъ де́сѧть же́нъ хлѣ́бы ва́ша , въ е҆ді́нои пе́щи , и҆ ѿдадѧ́т̾ хлѣ́бы ва́ша въ мѣрꙋ , и҆ ѧ́сте и҆ не насыти́тесѧ · А҆ще же и҆ симъ не послꙋшае́те менѐ , и҆ по́идете къ мнѣ страно́ю и҆ а́ꙁъ пои̑дꙋ проти́вꙋ ва́мъ въ ꙗ҆́рости съ рве́нїемъ и҆ накажꙋ̀ в҄ы а҆́ꙁъ сеⷣми́жды грѣхъ ра́ди ва́шихъ · И҆ ѧ́сти бꙋдете плоти сн҃въ ва́ших̾ , и҆ пло́ти дще́реи ва́шихъ ꙗ҆́сте · И҆ сътворю̀ пꙋсты́ѧ ка́пища ва́ша , и҆ потреблю̀ древена́ѧ рꙋкотворе́нїа ваша , и҆ положꙋ̀ трꙋпы ваша на трꙋ́пѣх̾ кꙋмиⷬ‍҇ ва́шихъ , и҆ въꙁненавидиⷮ васъ дш҃а моѧ · И҆ сотворю̀ гра́ды ва́ша пꙋсты и҆ раꙁсы́плю ст҃аѧ ва́ша , и҆ не ѻ҆бонѧ́ю вонѧ̀ тре́бъ ва́шихъ · И҆ сътворю̀ пꙋстꙋ а҆́ꙁъ ꙁе́млю вашꙋ , и҆ въꙁдивѧ́тсѧ ѻ҆ не́и вра́ꙁи ваши живꙋщеи на не́и , и҆ раꙁсы́плю в҄ы въ ꙗ҆́ꙁы́ки и҆ потреби́тъ в҄ы приходѧ́и мече́мъ , и҆ бꙋ́детъ ꙁемлѧ̀ ва́ша пꙋста̀ , и҆ гра́ди ва́ши бꙋ́дꙋтъ пꙋсты · И҆ в҄ы бꙋ́дете въ ꙁемлѝ вра́гъ ва́шихъ , и҆ тогда̀ пра́ꙁнꙋетъ ꙁемлѧ̀ , и҆ бл҃говоли́тъ пра́ꙁника е҆ѧ̀ , въ всѧ̀ дн҃и ѻ҆пꙋстѣнїѧ е҆ѧ̀ , пра́ꙁнꙋетъ ꙗ҆же не пра́ꙁнова въ пра́ꙁницѣхъ ва́шихъ , е҆гда живѧ́сте на не́и · И҆ ѻ҆ста́вльшиⷨ ѿ ва́съ вложꙋ̀ стра́хъ въ срцⷣа и҆хъ , въ ꙁемлѝ вра́гъ и҆хъ , и҆ пожене́тъ иⷯ гла́съ листа летѧ́ща и҆ пробѣгнꙋт̾ ꙗ҆́ко бѣжа́щїѝ ѿ ра́ти , и҆ падꙋтъ н҄ики́мже гони́ми . и҆ пре́ꙁритъ браⷮ бра́та а҆ки на ра́ти ники́мже гони́ми и҆ не въꙁмо́жете сꙋпроти́витисѧ врагоⷨ ва́шимъ · И҆ поги́бнете въ странаⷯ , и҆ сътреби́т̾ в҄ы ꙁемлѧ̀ враⷢ‍҇ вашиⷯ . и҆ ѻ҆ставшїѝ ѿ ваⷵ и҆стлѣюⷮ ꙁа грѣхѝ иⷯ и҆ ꙁа грѣхѝ ѿц҃ъ и҆хъ , въ ꙁемлѝ враⷢ‍҇ и҆хъ и҆стлѣ́ютъ · И҆ и҆сповѣ́дѧтъ грѣхѝ своѧ̀ и҆ грѣхѝ ѿц҃ъ своиⷯ , ꙗ҆́ко престꙋпи́ша и҆ преꙁрѣша мѧ̀ , и҆ ꙗ҆́ко ходи́ша предо мно́ю в непра́вдѣ , и҆ а́ꙁ̾ пои̑дꙋ противꙋ и҆мъ въ гнѣ́вѣ въ ꙗ҆́рости страно́ю и҆ въведꙋ ѧ҆̀ въ ꙁемлѝ вра́гъ и҆хъ . тогда̀ смири́тсѧ срцⷣе и҆хъ непокори́вое , и҆ тогда̀ поꙁна́ют̾ грѣхъ и҆хъ , и҆ въспомѧнꙋ̀ ꙁавѣт̾ і҆а̑ковль , и҆ ꙁавѣтъ і҆саа́ковъ , и҆ ꙁавѣтъ а҆враа́мль помѧнꙋ̀ , и҆ ꙁе́млю помѧнꙋ · ꙁемлѧ́ же ѻ҆ста́нетсѧ ѿ ни́хъ , тогда̀ прїиметъ ꙁемлѧ̀ пра́ꙁники своѧ̀ , вънегда̀ ѻ҆пꙋстѣти е҆й и҆хъ ра́ди , и҆ ѻ҆ни прїимꙋтъ своѧ̀ беꙁако́нїѧ , сего̀ ра́ди и҆же преꙁрѣша сꙋды̀ моѧ̀ , и҆ повелѣнїи мои̑хъ въꙁ̾негодова̀ дш҃а иⷯ · И҆ ꙗ҆́ко не бѧ́хꙋ л҄и въ ꙁемлѝ вра́гъ свои̑хъ и҆ не приꙁрѣх̾ и҆хъ , н҄иже въꙁнегодова́хъ и҆хъ , ꙗ҆ко потреби́ти ѧ҆̀ , и҆ раꙁсы́пати ꙁавѣтъ мои и҆же с ни́ми , а҆́ꙁъ г҃ь б҃ъ и҆х̾ . и҆ помѧнꙋхъ на ꙁавѣт̾ мо́и прьвы́и , ꙗ҆́ко и҆ꙁведо́хъ и҆хъ и҆ꙁъ ꙁемлѧ̀ е҆гѷпетьскїѧ̀ , ѿ до́мꙋ рабо́ты прⷣе страна́ми е҆же быхъ и҆мъ бм҃ъ а҆ꙁъ г҃ь · Се сꙋды , и҆ повелѣ́нїѧ и҆ ꙁакоⷩ‍҇ , и҆же да́лъ г҃ь , междꙋ собо́ю , и́ межⷣꙋ сн҃ы і҆и̑л҃вы въ горѣ сина́истѣи , рꙋко́ю моѷсїевою · Гл҃ав , к҃ꙁ · И рече г҃ь къ моѷсїю гл҃ѧ , гл҃и сн҃омъ і҆и̑лвымъ , и҆ рече́ши къ ниⷨ гл҃ѧ , чл҃къ и҆же а҆ще мо́литсѧ молбо́ю , ꙁа и҆ꙁъмѣнꙋ дш҃а свое̑ѧ̀ г҃ꙋ , да бꙋдꙋтъ цѣна̀ мꙋжеска по́лꙋ , ѿ , к҃ , лѣтъ , д҆о ѯ҃ , лѣтъ , да бꙋ́детъ цѣна е҆го , н҃ , дидра́гмъ сребра̀ мѣрою ст҃ою · А҆ же́ньска по́лꙋ да бꙋ́дет̾ цѣна̀ , л҃ , дидра́гмъ . а҆ще же ѿ е҃ лѣтъ , д҆о к҃ , лѣтъ . да бꙋ́детъ цѣна̀ мꙋжескꙋ по́лꙋ к҃ , дидра́гмъ , же́ньскꙋ же по́лꙋ і҃ , дидра́гмъ · ѿ мцⷵа же е҆ді́наго до , е҃ , лѣт̾ . да бꙋдетъ цѣна̀ мꙋжеска по́лꙋ е҃ , дидра́гмъ сребра̀ . а҆ же́ньска по́лꙋ , г҃ , дидра́гмы сребра̀ , а҆ще л҄и ѿ ѯ҃ , лѣт̾ и҆ вы́ше , а҆́ще л҄и е҆сть мꙋжескъ по́лъ да бꙋ́детъ цѣна̀ е҆го , е҃і , дидра́гм̾ сребра̀ , а҆ же́ньска полꙋ і҃ , дидрагⷨ · А҆ще л҄и ѹ҆бо́гъ е҆сть цѣною е҆го да ста́нетъ прⷣе жерце́мъ , и҆ да ѻ҆цѣни́тъ е҆го жре́цъ ꙗ҆коже мо́жетъ рꙋка̀ ѻ҆бѣща́вшагосѧ , та́ко ѻ҆цѣ́нитъ е҆го жре́цъ · А҆ще л҄и ѿ скота̀ , приноси́маго ѿ ниⷯ да́ръ г҃ꙋ , и҆же а҆ще да́ст̾ ѿ си́хъ г҃ꙋ , бꙋ́детъ ст҃о · да не и҆ꙁ̾мѣни́ши добра̀ ꙁа ꙁло̀ , а҆ ни ꙁла̀ ꙁа добро̀ , а҆ще л҄и и҆ꙁмѣнѧ́ѧ и҆ꙁмѣни́ши с҄е скотъ скотомъ , да бꙋ́дет̾ и҆ то́и и҆ꙁмѣне́нїе ст҃о · А҆́ще ли всѧ́къ скоⷮ нечи́стъ е҆сть , ѿ ни́хже не прино́ситсѧ даръ г҃ꙋ . да поста́витъ ско́тъ прⷣе жрьце́мъ , и҆ ѻ҆цѣн́итъ и҆̀ жре́цъ междꙋ до́брымъ и҆ междꙋ ꙁлы́мъ , ꙗ҆́коже ѻ҆цѣн́итъ жре́цъ та́ко да бꙋдетъ · А҆ще л҄и и҆скꙋ́плѧѧ̀ и҆скꙋпиⷮ и҆̀ да приложиⷮ пѧ́тꙋю ча́сть къ цѣнѣ е҆го · и҆ чл҃къ а҆ще ст҃итъ до́мъ сво́и ст҃ынею г҃ꙋ , да ѻ҆цѣ́нитъ и҆̀ жре́цъ междꙋ̀ до́брымъ и҆ междꙋ̀ ꙁлы́мъ . ꙗ҆́коже ѻ҆цѣ́нитъ и҆̀ жре́цъ , та́ко да ста́нетъ · А҆ще л҄и ѻ҆сщ҃аѧ е҆го и҆скꙋпитъ хра́мъ сво́и , да приложи́тъ на сѐ пѧтꙋю ча́сть сребра̀ цѣны̀ е҆го и҆ да бꙋ́детъ е҆мꙋ . а҆́ще л҄и ѿ ни́въ ѻ҆дръжа́нїѧ е҆го , ѻ҆ст҃итъ чл҃къ г҃ꙋ , и҆ да бꙋ́детъ цѣна̀ е҆го по сѣѧ́нїю е҆го , спꙋ́дъ ꙗ҆чме́ню и҃ , дидра́гмъ сребра̀ а҆ще л҄и ѿ лѣта ѻ҆ставле́нїѧ , ѻ҆ст҃иⷮ ни́вꙋ свою̀ , по цѣнѣ е҆ѧ̀ да ста́нет̾ · А҆ще л҄и послѣди ѻ҆ставле́нїѧ̀ ѻ҆ст҃ит̾ ни́вꙋ е҆го , да съчтеⷮ е҆мꙋ сребро̀ жрѐц̾ , ꙁ҃ , лѣтъ ѻ҆ста́вшаѧ̀ до лѣта ѻ҆ставле́нїѧ̀ , и҆ да ѹ҆имет̾ ѿ цѣны̀ е҆го · И҆ а҆ще и҆скꙋ́питъ ни́вꙋ свою̀ ѻ҆сщ҃аѧ ю҆̀ да приложиⷮ , пѧ́тꙋю ча̀сть сребра̀ , къ цѣнѣ е҆го и҆ да бꙋ́дет̾ е҆мꙋ · А҆ще л҄и не скꙋ́питъ ни́вы да ѿда́ст̾ ни́вꙋ и҆номꙋ чл҃кꙋ по се́м̾ да не и҆скꙋ́пит̾ и҆̀ · Но да бꙋ́детъ ни́ва минꙋвша́го ѻ҆ставле́нїѧ , ст҃а и҆ хва́лна г҃ꙋ , а҆ки ꙁеⷨлѧ̀ ѿлꙋче́наѧ жрьцꙋ , да бꙋ́детъ въ ѻ҆дръжа́нїе е҆го · А҆ще л҄и ѿ ни́вы притѧжетъ , и҆же нѣсть ѿ села̀ ѻ҆дръжа́нїѧ е҆го ѻ҆ст҃и́тъ г҃ꙋ , да съчте́тъ е҆мꙋ жреⷰ‍҇ съвръше́нїе цѣны̀ , ѿ лѣта ѻ҆ставле́нїѧ , и҆ да ѿда́стъ цѣнꙋ въ то́и дн҃ь въ ст҃ыню г҃ꙋ · И҆ въ лѣто ѻ҆ставле́нїѧ да сѧ ѿда́ст̾ ни́ва чл҃кꙋ ѿ него́же е҆сть притѧжа́лъ ю҆̀ , е҆гоже бѣ ѻ҆дръжа́нїе ꙁемно́е · И҆ всѧ́ка цѣна̀ да бꙋ́детъ въ мѣрꙋ ст҃ꙋ к҃ , мѣръ да бꙋ́детъ дидра́гм̾ · Всѧ́к̾ прьвенеⷰ‍҇ и҆же а҆́ще роди́тсѧ въ ско́тѣ твое̑мъ да бꙋ́дет̾ г҃ꙋ , и҆ да не ѻ҆ст҃ит̾ е҆го никто́же , а҆ще телеⷰ‍҇ а҆ще ѻ҆вча̀ г҃ꙋ е҆сть · А҆́ще ли ѿ четвероно́жныхъ нечи́стыхъ да и҆ꙁмѣни́тъ по цѣнѣ е҆го , и҆ да приложи́тъ е҃ ю ча́сть е҆го к семꙋ , и҆ да бꙋ́детъ е҆мꙋ · А҆ще ли не и҆скꙋ́питсѧ . да сѧ прода́ст̾ по цѣнѣ е҆го · Всѧ́к же ѻ҆бѣтъ и҆же а҆ще ѻ҆бѣща́етъ чл҃къ г҃ꙋ , ѿ всего̀ е҆ли́ко е҆мꙋ е҆сть ѿ чл҃ка до скота̀ , и҆ ѿ ни́въ ѻ҆дръжа́нїѧ е҆го , не ѿда́стъ ни́же и҆скꙋпиⷮ всѧ́каго ѻ҆бѣта ст҃аѧ ст҃ых̾ бꙋ́дет̾ г҃ꙋ · И҆ ѿ всѧ́каго ѻ҆бѣта и҆же а҆ще ѻ҆бѣща́етъ чл҃къ , не и҆скꙋ́питсѧ , см҃ртїю да ѹ҆́мретъ · Всѧ́ка десѧти́на ꙁемна́ѧ ѿ сѣмене ꙁемна́го и҆ ѿ плода̀ дре́внаⷢ‍҇ , г҃ꙋ е҆сть , ст҃о г҃ꙋ · А҆ще ли и҆скꙋпа́ѧ и҆скꙋ́питъ чл҃къ десѧти́нꙋ е҆го е҃ ю ча́сть е҆го да приложиⷮ к немꙋ , и҆ да бꙋ́детъ е҆мꙋ · И҆ всѧ́ка десѧти́на воло́въ и҆ ѻ҆ве́цъ , и҆ всѧ́ко е҆же а҆ще прїидетъ въ число̀ поⷣ жеꙁлъ десѧ́тое да бꙋ́детъ ст҃о г҃ꙋ · Не и҆ꙁ̾мѣнѝ до́браго ꙁлы́мъ а҆ ни до́брымъ ꙁла́го , а҆ще ли и҆ꙁмѣне́нїемъ и҆ꙁ̾мѣни́ши е҆̀ тогда̀ т҄о и҆ и҆ꙁмѣне́нїе е҆го бꙋдетъ ст҃о , да сѧ не и҆скꙋ́питъ · Се сꙋть ꙁа́повѣди , ꙗ҆́же ꙁаповѣда̀ г҃ь моѷсїю и҆ къ сн҃ом̾ і҆и̑л҃вымъ въ горѣ сина́истѣи ·
Коне́цъ кни́гамъ третимъ моѷсїѻ҆вымъ ·и҆́мать в себѣ Глⷡ‍҇а , к҃ꙁ ·
