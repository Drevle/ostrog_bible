ВТОРЫ́И КНИ́ГИ ЦА́РСⷵТВЪ
Глⷡ‍҇а , а҃ · И бы́сть е҆гда ѹ҆́мре саѹ҆́лъ , и҆ дв҃дъ въꙁврати́сѧ побѣжа́ѧ а҆м̾мали́ка , и҆ сѣде давы́дъ въ скелаꙁѣ дн҃и дв҄а · И҆ бысть въ тре́тїи дн҃ь , и се мꙋжь прїиде ѿ полка людїи саѹ́ловъ . ры́ꙁы же е҆го бѧ́хꙋ раꙁдра́ны и҆ прь́сть на главѣ е҆мꙋ . и҆ бы́сть е҆гⷣа вни́де къ дв҃дꙋ ѻ҆́трокъ , и҆ паⷣ на ꙁемлѝ поклони́сѧ е҆мꙋ · И҆ рече е҆мꙋ дв҃дъ ѿкꙋдꙋ т҄ы прїиде . и҆ рече е҆мꙋ ѿ по́лъка і҆и̑л҃ева , то́кмо а҆́ꙁъ е҆смь е҆ді́нъ ѹ҆гоньꙁлъ · И҆ рече е҆мꙋ двⷣъ чт҄о е҆сть слово с҄е въꙁвѣсти м҄и . и҆ се́й рече ꙗ҆́ко побѣго́ша лю́ди ѿ бра́ни , и҆ падо́ша мно́ѕи ѿ людїи і҆ и҆ꙁъмро́ша . и҆ саѹ́лъ и҆ ѻ҆а̑наѳа́нъ сн҃ъ е҆го ѹ҆́мре · И҆ рече дв҃дъ ѻ҆́трокꙋ въꙁвѣщейшемꙋ е҆мꙋ , како ви́дѣ ꙗ҆́ко ѹ҆́мре саѹ́лъ і҆ ѻ҆анаѳа́нъ сн҃ъ е҆го · И҆ рече ѻ҆́трокъ въꙁвѣща́ѧ е҆мꙋ бѣжа прїидо́хъ въ горꙋ̀ гелвꙋ́искꙋю . и҆ с҄е саѹ́лъ натѧжа́шесѧ на ѻ҆рꙋжїе свое и҆ с҄е колесни́ци и҆ вельмо́жа събра́шасѧ на́нь · И҆ ѻ҆ꙁрѣв̾сѧ саѹ́лъ и҆ ви́дѣ м҄ѧ и҆ приꙁвавъ м҄ѧ и҆ рече м҄и , кт҄о ты̀ е҆си . и҆ рѣхъ а҆м̾мали́китъ е҆́смь а҆́ꙁъ · И҆ рече м҄и прїиди ѹ҆бо ѹ҆бїи м҄ѧ ꙗ҆́ко ѻ́бъѧⷮ м҄ѧ ѹ҆́же тма̀ лю́таѧ . и҆ къ семꙋ ѹ҆́же дш҃а моа̀ нѣстъ въ мнѣ · И҆ пристꙋпихъ к немꙋ ѹ҆бихъ и҆̀ . ви́дѣхъ б҄о ꙗ҆ко бѣ е҆мꙋ живота̀ . по нападе́нїю е҆го , и҆ в̾ꙁѧхъ вѣне́цъ цр҃ьскїи , и҆же б҄ѣ на главѣ е҆го . и҆ ѻ҆скри́лъ е҆же б҄ѣ на пле́щꙋ е҆го , и҆ принесохъ са́м̾ ѻ҆бо́е къ господи́нꙋ мое̑мꙋ  · И҆ а́бїе дв҃дъ е҆м̾сѧ ꙁа ри́ꙁы своа̀ , и҆ раꙁдра ѧ҆̀ . и҆ вс҄ѧ мꙋжи раꙁдра́ша ри́ꙁы своѧ̀ и҆же с ниⷨ · И҆ бишасѧ и҆ пла́кашасѧ , и҆ постишаⷵ до́ вечера по саѹ́лѣ , и҆ по і҆ѻ҆а̑наѳанѣ сн҃ѣ е҆го и҆ по лю́деⷯ і҆ѹ҆́динаⷯ , и҆ по домꙋ і҆и̑л҃евѣ ꙗ҆́ко и҆ꙁбїе́ни бы́ша ѕѣло · И҆ рече дв҃дъ ѻ҆́трокꙋ въꙁвѣщ̾шемꙋ е҆мꙋ , ѿкꙋдꙋ т҄ы е҆си . и҆ рече сн҃ъ мꙋжа ѿ до́мꙋ а҆м̾мали́кова е҆смь а҆́ꙁъ · И҆ реⷱ‍҇ е҆мꙋ дв҃дъ . т҄о ка́ко не ѹ҆боѧ́сѧ въꙁдви́гнꙋти рꙋкѝ своѧ на х҃а гн҃ѧ · Приꙁва̀ дв҃дъ е҆ді́наго ѿ ѻ҆́трокъ свои̑хъ , и҆ рече и҆дѝ ѹ҆бїи е҆го , и҆ шеⷣ ѹ҆би и҆̀ , и҆ ѹ́мре · И҆ рече е҆мꙋ дв҃дъ кровь твоа̀ на главѣ твое́и . ꙗ҆́ко ѹ҆ста̀ твоѧ̀ на́ тѧ́ въꙁвѣща́ша гл҃ще ꙗ҆́ко а҆́ꙁъ ѹ҆би́хъ х҃а гн҃ѧ · И҆ пла́касѧ дв҃дъ пла́чемъ си́мъ по саѹ́лѣ , и҆ по і҆ѻ҆а̑наѳа́нѣ сн҃ѣ е҆го . и҆ рече е҆же наѹ҆чи́ти сн҃ы і҆ѹ́дины стрелѧ́нїѧ . ꙗ҆́ко пи́санно е҆сть в̾ кни́ѕѣ и҆́стиннѣ · И҆ рече ѹ҆тверди́сѧ і҆и̑л҃ю ѹ҆мр́ъшиⷯ ради на высо́кихъ ꙗ҆́ꙁвени . и҆ како падо́ша си́лнїи да не въꙁвѣща́ите въ геѳы . н҄и повѣ́даите на и҆сходищихъ а҆сколонихъ . да не въꙁвеселѧⷮсѧ дще́ри и҆ноплеме́ннича . ни да въꙁра́дꙋюⷮсѧ дще́ри неѻ҆брѣꙁаныхъ · На го́рыⷤ‍ⷷ гелвꙋ́искїѧ да не сни́детъ роса . и҆ дождъ да сни́детъ на́ нѧ . ни́же села̀ нача́лъ житныхъ да и҆ꙁно́сѧтъ . ꙗ҆ко рас̾сы́пасѧ ѻ҆рꙋжїе си́лныхъ . и҆ ѻ҆рꙋжїе саѹ́ле не бы́сть пома́ꙁано и҆е̑леѻ́мъ · Но̑ кровїю ꙗ҆́ꙁвеныхъ , ѿ тꙋка си́лныхъ . лꙋкъ і҆ѻ҆а̑наѳа́ноⷡ‍҇ . да не воꙁврати́сѧ т҄ще въспѧ́тъ . и҆ ѻ҆рꙋжїе саѹ́лово не воꙁврати́сѧ беꙁꙋма · Саѹ́лъ же і҆ѻ҆а̑наѳа́нъ въꙁлю́бленаѧ и҆ кра́снаѧ . не бѣ́ста раꙁлꙋча́ющасѧ въ животѣ свое̑мъ , и҆ въ см҃рти свое́и не раꙁлꙋчи́стасѧ . па́че ѻ҆рла̀ легча́е , и҆ лва крѣпльши · Пла́чите по саѹ́лѣ дще́ри і҆и̑л҃евы . и҆же в҄ы ѻ҆блача́ше въ чръвлени́ца съкрꙋшенїемъ ва́шимъ . въꙁлага́ющаго ѹ҆краше́нїе ꙁлато на ри́ꙁы ва́ша · Како падо́ша си́лнїи посреди бра́ни . і҆ѻ҆а̑наѳа́нъ ꙁбоде́нъ бысть до см҃рти , на высо́кихъ твоиⷯ ꙗ҆́ꙁвеⷩ‍҇ · Тѣмше болю̀ по тебѣ бра́те мо́и , і҆ѻ҆а̑наѳа́не кра́сныи мо́и ѕѣло . ѹ҆стреми́ла бо сѧ бѧ́ше любы̀ тво́а на́ мѧ , па́че любы̀ же́ньскїѧ · Ка́ко с҄и падо́ша си́лнїи , и҆ погꙋби́ша ѻ҆рꙋжїѧ бра́нна ·
Глⷡ‍҇а , в҃ · И бы́сть по сихъ въпросѝ двⷣъ г҃а гл҃ѧ . вни́дꙋ ли понѐ въ е҆ді́нъ градъ і҆ѹ́динъ . и҆ реⷱ‍҇ г҃ь к немꙋ вни́ди . и҆ реⷱ‍҇ двⷣъ в кото́рыи вни́дꙋ . и҆ рече г҃ь въ хевро́нъ · И҆де дв҃дъ въ хевро́нъ и҆ ѻбѣ женѣ е҆го . а҆хонимїи і҆и̑л҃ьтѧныни . и҆ а҆вигѣѧ бы́вшїѧ жена̀ , нава́на каⷬ‍҇мильскаго · И҆ мꙋ́жи е҆го и҆же с ни́мъ бѣша ко́ждо и҆хъ , и҆ домове и҆́хъ с ни́ми . и҆ нача́ша жи́ти во́ градѣ хевро́ньстемъ · И҆ прїидо́ша мꙋжи ѿ і҆ѹ҆де́ѧ . и҆ пома́ꙁаша т҄ꙋ двⷣа да црⷵтвꙋетъ наⷣ до́момъ і҆ѹ́диныⷨ . и въꙁвѣсти́ша дв҃дꙋ гл҃юще . ꙗ҆́ко мꙋжи а҆висан̾дьстїи , и҆ галат̾стїи погребо́ша саѹ҆́ла · И҆ посла̀ дв҃дъ послы̀ ко старѣ́ишинамъ , въ а҆висъ гаⷣскїи и҆ речѐ к ни́мъ дв҃дъ . блⷵве́ни в҄ы б҃ꙋ ꙗ҆́ко сътвори́сте млⷵть сїю ѻ҆ господи́нѣ свое̑мъ саѹ́лѣ . х҃ѣ гн҃и и҆же погребо́сте и҆̀ . і҆ ѻ҆а̑наѳана сн҃а е҆го · И҆ нн҃ѣ да сътвори́тъ г҃ь млⷵть і҆ и҆стиннꙋ с ва́ми , а҆́ꙁъ сътворю̀ сїѧ бл҃гаѧ . поне́же сътвори́сте гл҃ъ се́й · И҆ нн҃ѣ да ѹ҆крѣпѧ́тсѧ рꙋки ва́ша , и҆ да бꙋ́дете сн҃ове си́лніи , ꙗ҆́ко ѹ҆́мре господи́нъ ва́шъ саѹ҆́лъ . мене же пома́ꙁа домъ і҆ѹ́динъ , црⷵтвовати м҄и наⷣ ни́ми · И а҆вени́ръ сн҃ъ ни́роⷡ‍҇ , и҆же б҄ѣ вое̑вода саѹ́ль . вꙁ̑ѧ и҆е̑восте́ѧ сн҃а саѹ́лѧ . и҆ въꙁнесѐ е҆го и҆с полка въ мана́емъ · И҆ црⷵтвова с ниⷨ наⷣ галадитїею . и҆ наⷣ ѳаси , и҆ наⷣ і҆и҃леⷨ , и҆ наⷣ е҆фрѣмомъ , и҆ наⷣ венїа̑ми́номъ , и҆ надо всѣмъ і҆и̑л҃емъ · Четы́рьдесѧть , лѣтъ , и҆е̑восте́ю б҄ѣ сн҃ꙋ саѹ́ловꙋ , е҆гда̀ нача црⷵтвовати наⷣ і҆и̑л҃емъ , и҆ дв҄ѣ лѣтѣ црⷵтвова . толи́ко доⷨ і҆ѹ́динъ бы́сть ꙁа дв҃доⷨ · И҆ бы́сть въ дн҃и в нѧ́же нача̀ црⷵтвовати дв҃дъ въ хевро́нѣ наⷣ до́момъ і҆ѹ́динымъ , ꙁ҃ , лѣтъ . и҆ ѕ҃ , мⷵць · И҆ и҆ꙁы́де а҆вени́ръ сн҃ъ ни́роⷡ‍҇ и҆ ѻтроцы и҆е̑востеѻ́вы сн҃а саѹ́лѧ . е҆гда нача̀ црⷵтвовати манаи҆́момъ въ гава́те · И҆ѻ҆а́въ сн҃ъ сарꙋи́евъ , и҆ ѻ́троцы дв҃дви и҆ꙁыидо́ша ѿ хеврона . и҆ стрѣтившим̾сѧ и҆мъ , ѹ҆ пото́ка гавло́нѧ въкꙋ́пѣ . и҆ сѣдо́ша тїѝ на пото́цѣ ѿсюдꙋ , і҆ и҆ тїѝ ѿтꙋдꙋ · И҆ рече а҆вени́ръ къ і҆ѻ҆а́вꙋ . да воста́нꙋт̾ нн҃ѣ ѻ҆́троцы , и҆ да пои̑граюⷮ преⷣ на́ми . и҆ рече і҆ѻ҆а́въ да воста́нⷮꙋ · И҆ въста́вше прїидо́ша ѻ҆́трокъ венїа̑ми́ноⷡ‍҇ числоⷨ , в҃і . и҆евоасте́ѧ сн҃а саѹ́лѧ , в҃і . и҆ ѻ҆троⷦ‍҇ двⷣовыⷯ , в҃і · дръжа́ще ко́ждо рꙋко́ю шлеⷨ и҆скренѧ́го свое̑го , и҆ ме́чи и҆хъ на ребрѣхъ комꙋждо иⷯ , и҆ падо́ша вс҄и въкꙋпѣ , и҆ нарече́сѧ и҆́мѧ мѣ́стꙋ томꙋ̀ часть хотѣнїѧ и҆же е҆сть въ гаваѻ́нѣ · И҆ бы́сть бра́нь лю́та , до конца в то́й дн҃ь , и҆ паде а҆вени́ръ и҆ мꙋжи і҆и̑л҃ьти преⷣ ѻ҆́трокы двд҃вы · И҆ бы́ша тꙋ тр҄и сн҃ове сарꙋ́иѧ , і҆ѻ҆а́въ , а҆веса , и҆ асаи́ль . и҆ а҆саи́ль же б҄ѣ лего́къ нога́ма свои́ма , ꙗ҆́ко е҆ді́на серна̀ ска́чꙋщи на селѣ · И҆ гна̀ а҆саи́ль въ слѣдъ авени́ра , и҆ не ѹ҆клони́сѧ н҄и на де́сно н҄и на лѣво , н҄о въ слѣдъ а҆вени́ра · И҆ ѻ҆ꙁрѣв̾сѧ а҆вени́ръ наꙁадъ себѐ реⷱ‍҇ , а҆́ще т҄ы е҆си са́мъ саи́ль , и҆ рече а҆́ꙁъ е҆смь · И҆ рече е҆мꙋ а҆вени́ръ . ѹ҆клони́сѧ т҄ы лю́бо де́снымъ лю́бо шюиⷨ , и҆ женѝ до ѻ҆́трока , и҆ во́ꙁмеши себѣ ѻ҆рꙋжїе и҆хъ . и҆ не хотѧ́ше а҆саи́ль ѹ҆пра́витисѧ ѿ него ника́коже · И҆ приложи е҆щѐ а҆вени́ръ гл҃ати къ а҆саи́лꙋ и҆ ѿи̑дѝ ѿ менѐ да тебѐ не раꙁбі́ю ѻ҆ ꙁемлю . и҆ како посемъ ꙗ҆влю̀ лице своѐ къ і҆ѻ҆а́вꙋ бра́тꙋ твое̑мꙋ · И҆ не хотѧ́ше ѻ҆ста́ти . и҆ ѹ҆да́ри и҆̀ а҆вениⷬ‍҇ ко́пїемъ съꙁа́ди в лѧ́двїѧ . и҆ прои́де ко́пїе сквоꙁѣ и҆̀ , и҆ паⷣ и҆ꙁдъше преⷣ ниⷨ . и҆ бысть всѧ́къ приходѧ́и до мѣ́ста и҆дѣже падесѧ а҆саиль . и҆ ѹ́мре ѻ҆ста́вленъ · И҆ го́ниста і҆ѻ҆а́въ и҆ а҆ве́са по а҆вени́рѣ . и҆ слн҃це ꙁаходѧ́ше , и҆ та̀ прїидо́ста до холма е҆мма́това , и҆же е҆сть преⷣ̾ лицемъ га́и пꙋтѧ̀ , пꙋсты́ни гаваѻ́нѧ · И҆ събра́шасѧ сн҃ове венїа̑ми́нови ꙁа а҆вени́ромъ . и҆ бы́ша въ снѧ́тїѝ е҆ді́ноⷨ . и҆ поста́виша на ве́рсѣ хоⷧ‍҇мꙋ е҆ди́наго · И҆ приꙁва̀ а҆вени́ръ і҆ѻ҆а́ва , и҆ рече . е҆да̀ на побѣдꙋ во́ꙁмеⷮ ѻ҆рꙋ́жїе . и҆л҄и не вѣси ꙗ҆ко гоⷬ‍҇ка е҆сть послѣже . и҆ доко́лѣ не и҆́маши рещѝ людеⷨ ѻ҆ста́ти съꙁади брата на́шего · И҆ реⷱ‍҇ і҆ѻ҆а̑въ жиⷡ‍҇ г҃ь поне́же бы м҄и гл҃а тоⷢ‍҇да̀ , преже ѹ҆́трины б҄ы людїе мои преста́ша гонѧ́ще ко́ждо в̾ слⷣѣ бра́та своего . и҆ въстрꙋби і҆ѻ҆а̑въ трꙋбо́ю . и҆ ста́ша вс҄и людїе , и҆ не гна́ша въ слѣдъ і҆и̑льтѧнъ . и҆ не приложи́ша пото́мъ побѣдитисѧ · А҆вени́ръ же и҆ мꙋжи е҆го и҆доша на ꙁа́падъ вс҄ю но́щъ т҄ꙋ . и҆ преидо́ша і҆ѻ҆рда́нъ и҆ прешеⷣше вс҄ю стра́нꙋ т҄ꙋ , и҆ прїидо́ша въ пол̾къ · И҆ѻ҆а́в же въꙁврати́сѧ въспѧ́тъ гонѧщи ѿ а҆вени́ра . и҆ събра̀ вс҄ѧ лю́ди , и҆ посѣти́ша ѻ҆́трокъ дв҃дыхъ паⷣших , и҆ бы́сть и҆хъ , ѳ҃і , мꙋжъ , и҆ а҆саи́ль · Ѡ҆троцы же дв҃двы ѹ҆би́ша сн҃овъ вениа̑ми́нь . и҆ мꙋжъ а҆вени́ровъ и҆же бѣша с ни́мъ , т҃ , и҆ ѯ҃ , мꙋжъ · И҆ вꙁѧ́ша а҆саи́лѧ и҆ погребо́ша и҆̀ въ гробѣ ѿц҃а е҆го , въ виѳлеѻ́мѣ . і҆ и́де и҆ѻ҆а́въ и҆ мꙋжи е҆го с ни́мъ вс҄ю ноⷳ‍҇ и҆ ѻ҆свѣто́ша въ хевро́нѣ ·
Глⷡ‍҇а , г҃ · И бы́сть бра́нь на мно́го междꙋ до́моⷨ саѹ́лемъ . и҆ межи до́моⷨ дв҃двомъ . до́м же дв҃двъ въꙁвыша́шесѧ и҆ крѣплѧ́шесѧ . и҆ доⷨ саѹ́ль и҆дѧ́ше і҆ и҆ꙁнемога́ше · И҆ роди́шасѧ дв҃дви въ хевро́нѣ сн҃овъ , ѕ҃ . и҆ б҄ѣ прьворо́дныи е҆мꙋ сн҃ъ , а҆м̾мо́нъ . ѿ а҆хиноа̑мїи і҆и̑л҃ьтѧныни . и҆ вторы́и е҆мꙋ сн҃ъ , далꙋи̑ѧ . ѿ а҆вигѣѧ́ карми́льскїѧ . и҆ тре́тїи а҆весало́мъ сн҃ъ маа̑ѻ҆ха́ны дще́ре ѳоли́мины , цр҃ѧ гасꙋ́рьска . д҃ и , ѿ ѹ҆ри́нїѧ сн҃ъ а҆г̾ги́ѳы , е҃ и , сафатїѧ ѿ витаа́лы . ѕ҃ и . е҆сѳъроа́мъ , ѿ а́глы жены̀ , дв҃двы . сїѝ роди́шасѧ дв҃домъ въ хевро́нѣ · И҆ е҆гда бы́сть бра́нь междꙋ до́момъ саѹ́лемъ . и҆ междꙋ до́момъ дв҃двымъ . и҆ бѧ́ше а҆вени́ръ держа̀ до́мъ саѹ́ловъ · И҆ саѹ́лова поⷣло́жница б҄ѣ , е҆йже бѣ и́мѧ ре́сѳа дщѝ и҆ѻ҆а́ва . и҆ поѧ́тъ ю҆̀ а҆вени́ръ . и҆ рече гевосте́и , сн҃ъ саѹ́ль къ а҆венирꙋ , чт҄о с҄е ты̀ вни́де къ поⷣло́жни́цы ѿц҃а мое̑го · И҆ съжалѝ с҄и ѕѣло а҆вени́ръ ѻ҆ словесѝ се́мъ , е҆же рече е҆мꙋ и҆ гевосте́и . и҆ рече е҆мꙋ а҆вени́ръ е҆да̀ пе́сѣѧ̀ глава̀ е҆смь а҆ꙁъ . да с҄и сътвори́хъ вс҄ѧ дне́сь . не сътвориⷯ л҄и днесь млⷵти до́мꙋ саѹ́лю ѿц҃а твое̑го и҆ братїи твое́и и҆ ꙁна́емыⷨ т҄и и҆ не въста́хъ л҄и а҆ꙁъ на до́мъ дв҃двъ и҆ ты̀ вꙁыска̀ непра́вды въ мн҄ѣ , жены̀ сеѧ̀ ра́ди дне́сь · Си́ же да сътвори́тъ б҃ъ а҆вени́рꙋ . и҆ си да приложѝ е҆мꙋ , ꙗ҆́коже бо клѧ́тсѧ г҃ь двⷣꙋ та́ко сътворю̀ е҆мꙋ в̾ сїи дн҃ь · И҆ приꙗ҆́ти црⷵтво ѿ до́мꙋ саѹ́лѧ . и҆ въꙁъдви́гнꙋти прⷵтолъ дв҃двъ въ і҆и̑л҃и . и҆ на і҆ѹ́дꙋ , ѿ да́на даже до верса́вїѧ . И҆ не въꙁмо́же ктомꙋ̀ гевꙋсте́и ѿвѣща́ти а҆вени́рꙋ словесѝ ѿ бо́ѧꙁни е҆го · И҆ посла̀ а҆вени́ръ къ дв҃дꙋ послы̀ въ ѳела́мъ хевро́ньскїи . и҆дѣже б҄ѣ а҆бїе гл҃ѧ . положѝ ꙁавѣтъ свой со мно́ю , и҆ с҄е рꙋка моѧ с тобо́ю . въꙁврати́ти м҄и к тебѣ весь і҆и̑л҃ь · И҆ рече дв҃дъ добрѣ а҆ꙁъ положꙋ̀ с тобо́ю ꙁавѣтъ . н҄о то́кмо словесе е҆ді́наго прошꙋ̀ ѹ҆ тебѐ гл҃ѧ . не и҆́маши ви́дѣти лица мое̑го . а҆ще не приведе́ши мельхо́лы дще́ри саѹ́лѧ . приходѧ́щꙋ ти ви́дѣти лицѐ мое · И҆ посла̀ дв҃дъ къ гевосте́ю сн҃ꙋ саѹ́лю гл҃ѧ . пꙋстѝ женꙋ̀ мою мельхо́лꙋ , юже бѣхъ прїꙗ҆́лъ ѻ҆брѣ́ꙁанїѧ дѣлѧ кра́ѧ и҆ноплеме́нник̾ · И҆ пꙋстѝ и҆ гевосте́и , и҆ поꙗ҆́тъ ю҆̀ ѿ мꙋжа е҆ѧ , ѿ ѳан̾тїи́лѧ сн҃а селимо́нѧ · И҆ и҆дѧ́ше мꙋжъ е҆ѧ с не́ю пла́часѧ даже до вара́ма . и҆ рече к немꙋ̀ а҆вени́ръ , и҆дѝ и҆ въꙁврати́сѧ · И҆ рече къ ста́ръцемъ і҆и̑л҃евымъ гл҃ѧ . вчера̀ и҆ ѻ҆ноⷨ дн҃и и҆ска́сте дв҃да црⷵтвова́ти наⷣ ва́ми · И҆ нн҃ѣ сътвори́те ꙗ҆́коже г҃ь гл҃а ѻ҆ дв҃дѣ гл҃ѧ . в рꙋ́цѣ раба̀ мое̑го дв҃да сп҃сꙋ лю́ди моѧ і҆и̑лѧ , ѿ рꙋкѝ и҆ноплеме́нникъ . и҆ ѿ҃ рꙋкѝ вра́гъ иⷯ · И҆ гл҃а а҆вени́ръ , въ ѹ́ши венїа̑ми́нꙋ і҆ и҆де а҆вени́ръ гл҃ати въ ѹ́ши дв҃двѣ въ хевро́нѣ . вс҄ѧ ꙗ҆́же ѹ҆го́дна бѣша преⷣ ѻ҆чи́ма і҆и̑л҃евыма . и҆ преⷣ ѻ҆чи́ма всего до́мꙋ венїа̑ми́нѧ · И҆ прїиде а҆вени́ръ къ дв҃дꙋ въ хевро́нъ . и҆ с ни́мъ , к҃ , мꙋжъ . и҆ сътворѝ двⷣъ пи́ръ а҆вени́рꙋ и҆ мꙋжем̾ е҆го и҆же с ниⷨ · И҆ рече а҆вени́ръ къ дв҃дꙋ . въста́невѣ нн҃ѣ і҆ и́девѣ . и҆ да съберꙋтсѧ къ господи́нꙋ с҄и цр҃ви весь і҆и̑л҃ь . и҆ положꙋ̀ с тобо́ю ꙁавѣтъ и҆ црⷵтвова́ти и҆́маши всѣмѝ , и҆хже жела́етъ дш҃а т҄и и҆ посла̀ дв҃дъ а҆вени́ра , і҆ и́де с ми́роⷨ · И҆ сѐ ѻ҆́троцы дв҃двы , и҆ ѻ҆а́въ и҆дѧ́хꙋ ѿ и҆схо́да . и҆ коры́сть мно́гꙋ несѧ́хꙋ съ собо́ю . и҆ а҆вени́ръ ѹ҆жѐ не бѣ съ дв҃домъ въ хевро́нѣ . ꙗ҆́ко ѿсла́нъ бѧ́ше и҆ ѿпꙋще́нъ с ми́ромъ · И҆ѻ҆аⷡ‍҇ же и҆ все во́инъство е҆го прїиде . и҆ въꙁвѣсти́ша и҆ѻ҆а́вꙋ гл҃юще . приходѝ а҆вени́ръ сн҃ъ ни́ровъ къ дв҃дꙋ , и҆ посла̀ и҆̀ и҆ ѿи́де с ми́ромъ · И҆ въниде і҆ѻ҆а́въ къ дв҃дꙋ , и҆ рече чт́о с҄е е҆си сътвори́лъ . сѐ б҄о приходѝ а҆вени́ръ к тебѣ , и҆ почт҄о пꙋсти́лъ е҆си е҆го и҆ ѿи́де с ми́ромъ · И҆л҄и не вѣ́си ѕло́бы а҆вени́ра сн҃а ни́рова . ꙗ҆́ко сълꙋкавствова́ѧ к тебѣ и҆дѧ́ше . раꙁꙋмѣти хотѧ̀ и҆схоⷣ твой и҆ въхоⷣ твой , и҆ ѹ҆вѣдѣти вс҄ѧ ꙗ҆́же твори́ши ты̀ · И въꙁврати́сѧ и҆ѻ҆а́въ ѿ дв҃да , и҆ посла̀ послы̀ въслѣ́дъ а҆вени́ра , и҆ въꙁ̾врати́ша и҆̀ , ѿ кла́дѧꙁѧ седраⷨска и҆ дв҃дъ не вѣ́дѧше · И҆ въꙁврати́сѧ а҆вени́ръ въ хевро́нъ . и҆ ѹ҆врати и҆ѻ҆а́въ стра́нными вра́ты . гл҃ати к немꙋ лꙋка́вно . и҆ ѹ҆да́ри и҆̀ поⷣ срⷣце и҆ ѹ́мре въ кро́ви , а҆висаи́ли , брата и҆ѻ҆авлѧ · И҆ слы́ша дв҃дъ по си́хъ и҆ рече чи́стъ е҆смь а҆ꙁъ и҆ црⷵтво мое ѿ г҃а . и҆ ѿ н҃нѣ и҆ до́ вѣка , ѿ кро́ве а҆вени́рѧ сн҃а ни́рова · да сни́детъ на главꙋ̀ и҆ѻ҆а́влю , и҆ на ве́сь до́мъ ѿц҃а е҆го , да не ѻ҆скꙋдѣ́етъ ѿ до́мꙋ и҆ѻа́влѧ , и҆ꙁлива́ѧи сѣмѧ и҆ прокаже́ныи · И҆ держа́и щи́тъ , и҆ да па́даю̑тъ ѻ҆рꙋжїемъ ѹ҆мале́ныи хлѣба да бꙋдетъ е҆мꙋ · И҆ѻав же і҆ а҆ве́са бра́тъ е҆го ѹ҆би́ша а҆вени́ра , понеⷤ‍ⷷ ѹ҆бѝ а҆саи́лѧ бра́та и҆хъ в гаваѻ́ни на́ брани · И҆ рече дв҃дъ къ и҆ѻ҆а́вꙋ и҆ къ всѣмъ лю́демъ е҆го раꙁдерѣте ри́ꙁы ва́ша , и҆ препоꙗ̑ши́тесѧ вре́тищи , и҆ рыда́ите ѻ҆ а҆вени́рѣ , саⷨ же цр҃ь дв҃дъ и҆дѧ́ше въ слѣ́дъ ѻ҆дра̀ · И погребо́ша а҆вени́ра въ хевро́нѣ , и҆ въꙁдви́же цр҃ь гласъ свой , и҆ пла́касѧ наⷣ гро́бомъ е҆го , и҆ вси лю́дїе пла́кашасѧ по а҆вени́рѣ · И҆ пла́касѧ цр҃ь а҆вени́ра , и҆ рече а҆ще по сме́рти а҆ва́ли ѹ҆спѐ а҆вени́ръ · То рꙋцѣ твоѝ не свѧ́жетасѧ , ни но́ѕѣ твоѝ не спине́тасѧ , н҄о ꙗ҆ко па́даютъ преⷣ сн҃ъми непра́вды та́ко падѐ , и҆ приложи́ша вси лю́дїе пла́катисѧ е҆го · И҆ прїидо́ша вс҄и лю́дїе вече́рѧть . съ дв҃домъ ꙗ҆́сти хлѣ́бъ . е҆ще сꙋщꙋ дн҃и и҆ клѧ́тсѧ дв҃дъ гл҃ѧ с҄е да сътвори́тъ м҄и г҃ь , и҆ си́це да приложи́тъ . ꙗ҆́ко а҆́ще не ꙁа́идетъ сл҃нце не и́мамъ вкꙋси́ти хлѣба , н҄и иного чого̀ · И҆ ѹ҆го́дно бы́сть сло́во с҄е преⷣ всѣми , всѧ е҆ли́ко сътворѝ цр҃ь преⷣ людмѝ · И҆ раꙁꙋмѣша вс҄и лю́дїе , и҆ весь і҆и̑л҃ь в то́и дн҃ь . ꙗ҆́ко не бы́сть ѿ цр҃ѧ ѹ҆бїиства а҆вени́рꙋ сн҃ꙋ ни́ровꙋ · И рече цр҃ь ѻ҆́трокомъ свои̑мъ . не вѣсте л҄и ꙗ҆́ко властели́нъ вели́къ падѐ в сїи́ дн҃ь въ і҆и̑л҃и · И҆ ꙗ҆́ко а҆ꙁъ е҆сми съѻ҆бѣщниⷦ‍҇ дне́сь и҆ въста́вленъ на цр҃ѧ . мꙋжи же сїѝ сн҃ове сарꙋи́ли , ꙁлѝ м҄и сꙋть . да въꙁда́сть г҃ь творѧ́щимъ лꙋка́внаѧ , по ѕло́бѣ и҆хъ ·
Глⷡ‍҇а , д҃ · И слы́ша гевосте́и сн҃ъ саѹ́ль . ꙗ҆́ко ѹ́мре а҆вени́ръ сн҃ъ ни́ровъ въ хевро́нѣ . и҆ раꙁрѣши́стасѧ рꙋцѣ е҆го . и҆ вс҄и мꙋжи і҆и̑л҃еви подиви́шасѧ е҆мꙋ · И҆ дв҄а мꙋжа вельмо́жа раꙁвраще́ника гевосте́ѻ҆вы сн҃а саѹ́лѧ . и҆́мѧ е҆ді́номꙋ ваа̑а́н̾ . а҆ дрꙋго́мꙋ риха́въ . сн҃а рем̾мо́нѧ , вироѳе́искаго ѿ сн҃овъ венїа̑ми́нь . ꙗ҆́ко виро́ѳъ мни́мъ бѧ́ше сн҃омъ венїа̑ми́ниⷨ · И҆ ѿи̑до́ша вироѳѣ́и въ геѳе́мъ . и҆ бѣша та́мо живꙋще и҆ до дне́шнѧго дн҃е · И҆ и҆ѻ҆а̑наѳа́на сн҃а саѹ́лѧ . сн҃ъ бѣ хро́мъ на́ ногꙋ ꙗ҆́ко е҃ лѣтъ е҆мꙋ бы́сть е҆гда прїиде въꙁвѣще́нїе ѻ҆ саѹ́лѣ , и҆ ѻ҆а̑наѳа́нꙋ сн҃ꙋ е҆го , ѿ і҆и̑л҃ѧ . и҆ вꙁѧ́тъ е҆го пѣстꙋ́ница е҆го и҆ бѣжа̀ . и҆ бы́сть тща́щисѧ е҆й на ѿше́ствїе , паⷣши и҆ ѻ҆хромѣ . и҆́мѧ б҄ѣ е҆мꙋ мемъѳивостеи · И҆ поидо́ша сн҃ове рем̾мо́ни вироѳе́искаго риха́въ . и҆ ваа̑а́н̾ и҆ внидо́ша въ те́плыи дн҃ь въ до́мъ гевосте́ѻ҆въ . и҆ то́и почива́ше на ѻ҆дрѣ въ полꙋ́дне . и҆ вра́тникъ до́мꙋ , ѻчища́ше пшени́цꙋ и҆ въꙁдрѣма́всѧ спа́ше · Риха́в же и҆ ваа̑а́нъ , ѻ҆́ба бра́та таꙗ҆́щесѧ внидо́ста в доⷨ . гевосте́и же почива́ше на ѻ҆дрѣ е҆го . въ ло́жници е҆го и҆ ѹ҆биста е҆го и҆ вꙁѧ́ша главꙋ̀ е҆го . и҆ ѿи̑до́ша пꙋте́мъ и҆же наꙁа́дъ вс҄ю ноⷳ‍҇ · И҆ принесо́ста главꙋ̀ гевосте́ѻ҆вꙋ , къ дв҃дꙋ въ хевро́нъ . и҆ рѣста къ цр҃ю . с҄е глава̀ гевосте́ѻ҆ва сн҃а саѹ́лѧ врага̀ твое̑го , и҆же и҆ска́ше дш҃а твоеѧ и҆ да́сть г҃ь господи́нꙋ на́шемꙋ и҆ цр҃ю ѿмще́нїе враго́мъ е҆го . до дне́шнѧго дн҃е . саѹ́ла врагꙋ̀ е҆го , и҆ сѣмени е҆го · И҆ ѿвѣща̀ дв҃дъ риха́вꙋ и҆ ваа̑анꙋ бра́тꙋ е҆го сн҃омъ рем̾мо́на вироѳе́искаго . и҆́ рече и́ма жи́въ г҃ь и҆же и҆ꙁба́ви дш҃ꙋ мою̀ ѿ всѧ́коѧ ско́рби · И҆бо первѣи въꙁвѣстѝ м҄и . ꙗ҆́ко ѹ́мре саѹ́лъ и҆ ѻ҆а̑наѳа́нъ , и҆ то́и мнѧ́ше ꙗ҆́ко бл҃говѣствꙋ́ѧи предо мно́ю , и҆ а́ꙁъ ꙗ҆́хъ и҆̀ , и҆ ѹ҆биⷯ и҆̀ в сикеи́лѣ . мнѧ́ше б҄о да да́мъ е҆мꙋ да́ръ · Но и҆ нн҃ѣ мꙋжи лꙋка́ви , ѹ҆би́ша мꙋжа пра́ведна в домꙋ̀ е҆го на ѻ҆дрѣ е҆го . и҆ нн҃ѣ вꙁыщꙋ̀ кро́ве е҆го ѿ рꙋкꙋ ва́шꙋ . і҆ и҆скореню вы̀ ѿ ꙁеⷨлѧ̀ · И҆ ꙁаповѣ́да дв҃дъ ѻ҆́трокомъ своиⷨ . и҆ ѹ҆би́ша ѧ҆̀ , и҆ ѹ҆сѣко́ша рꙋцѣ и҆́ма и҆ но́ѕѣ  , и҆ повѣ́сиша ѧ҆̀ на садꙋ̀ въ хевро́нѣ . и҆ главꙋ̀ гевосте́ѻ҆вꙋ погребо́ша въ гробѣ а҆вени́рѣ , сн҃а ни́рова ·
Глⷡ‍҇а , е҃ · И прїидо́ша вс҄и племе́на і҆и̑л҃еви къ дв҃дꙋ въ хевро́нъ и҆ гл҃аша е҆мꙋ . с҄е кости твоѧ̀ и҆ пло́ть твоа̀ м҄ы е҆смы · И҆ вчера̀ и҆ ѻ҆но́мъ дн҃и . саѹ́лꙋ сꙋщꙋ цр҃ю наⷣ на́ми . т҄ы бы́сть въводѧ́и і҆ и҆ꙁводѧ́и і҆и̑л҃ѧ . и҆ рече г҃ь к тебѣ . т҄ы да пасе́ши людѝ моѧ̀ і҆и̑л҃ѧ , и҆ т҄ы да бꙋ́деши во́ждеⷨ людеⷨ мои́мъ і҆и̑л҃ю . и҆ прїидо́ша вс҄и ста́р̾цы і҆и̑л҃еви къ цр҃ю въ хевро́нъ . и҆ положи и҆́мъ цр҃ь дв҃дъ ꙁавѣт̾ , въ хевро́нѣ преⷣ гм҃ъ , и҆ пома́ꙁаша дв҃да на црⷵтво наⷣ всѣмъ і҆и̑л҃емъ · Бѣ двⷣъ л҃ ти , лѣтъ , в нѧже црⷵтвовати е҆мꙋ . и҆ црⷵтвова , м҃ , лѣтъ · И҆ наⷣ і҆ѹ́дою . црⷵтвова̀ в хевро́нѣ , ꙁ҃ лⷮѣ , и҆ мⷵцеи , ѕ҃ . црⷵтвова въ і҆ерⷵли́мѣ , л҃г , лѣта , наⷣ і҆и̑л҃емъ і҆ и҆ѹ҆де́ею · И҆ ѿи́де дв҃дъ и҆ вс҄и мꙋ́жи и҆же с ни́мъ въ і҆ерⷵли́мъ къ е҆вѷсѣѻ́мъ , живꙋщиⷨ тогда̀ на ꙁемлѝ то́й . и҆ рѣша дв҃дꙋ не въходѝ сѣмо е҆щѐ . ꙗ҆́ко въста́ша хро́мїѝ и҆ слѣпїѝ гл҃ще , ꙗ҆́ко не вни́деⷮ дв҃дъ сѣмо · И҆ прїѧ̀ дв҃дъ вс҄ѧ страны̀ сїѻ́нѧ . с҄е е҆сть граⷣ двⷣвъ · И҆ реⷱ‍҇ дв҃дъ въ дн҃ь то́й всѧ́къ да ѹ҆биваеⷮ е҆вѷсѣ́ина мечеⷨ . слѣпы́ѧ и҆ хро́мыѧ и҆ ненави́дѧщихъ дш҃а двд҃вы . сего̀ ради рѣша слѣпїѝ и҆ хро́мїѝ не вни́дⷮꙋ въ до́мъ гн҃ь · И҆ сѣде дв҃дъ въ странѣ , и҆ наречесѧ сїи́ граⷣ двд҃въ . и҆ съꙁда̀ е҆го граⷣ въѻ҆́коло . и҆ домъ сво́и ѿ кра́ѧ . і҆ и҆дѧ́ше дв҃дъ , и҆ды́и и҆ велича́емъ , и҆ г҃ь вседръжи́тель с ниⷨ · И҆ древа ке́рдова , и҆ древодѣ́лѧ . и҆ ка́менїю дѣла́телѧ и҆ воꙁдаша доⷨ двⷣꙋ · И҆ посла̀ хираⷨ цр҃ь ти́рскїи послы̀ к̾ двⷣꙋ и раꙁꙋмѣ дв҃дъ , ꙗ҆́ко ѹ҆готови и҆̀ г҃ь на црⷵтво въ і҆и̑л҃и . ꙗ҆́ко вꙁѧⷮсѧ цр҃ьство е҆го людїи е҆го ра́ди і҆и̑лѧ · И поꙗ҆́тъ дв҃дъ е҆щѐ же́ны . и҆ поⷣло́жницы ѿ і҆ерⷵли́ма по прише́ствїи е҆го ѿ хевро́на . и҆ бы́ша е҆мꙋ сн҃ове и҆ дще́ри · И҆ сїѧ и҆мена̀ поро́ждшимсѧ е҆мꙋ въ і҆ерⷵли́мѣ . самꙋсъ , и҆ съвавїи , и҆ наѳа́нъ , и҆ соло́монъ · И҆ е҆веа́ръ , и҆ е҆лисꙋ́е , и҆ е҆нафи́къ , и҆ е҆фі́е · И҆ н҄елиса́ма . и҆ е҆лида́е , и҆ е҆лъфала́ѳъ , и҆ сама́е , и҆ е҆сива́ѳъ , и҆ наѳа́нъ , и҆ галомаа́нъ , и҆ е҆ваа́ръ , ѳеиѳꙋс е́лъфалаⷴ‍҇ и҆ наге́ѳъ . и҆ нафе́къ , и҆ѻ҆наѳа́нъ , воа̑лима́ѳъ , е҆лифаа́ѳъ · И҆ слы́шаша и҆ноплеме́нницы , ꙗ҆ко пома́ꙁасѧ дв҃дъ на црⷵтво въ і҆ерⷵли́мѣ . и҆ вꙁыдо́ша и҆ноплеме́нницы и҆щꙋще дв҃да · и҆ слы́шавъ дв҃дъ и҆́де въ страны̀ · И҆́ноплеме́нницы же пришеⷣше , и҆ ста́шⷶ въ ѹ҆до́лїи тита́ньстїи · И҆ въпросѝ дв҃дъ г҃а гл҃ѧ . а҆́ще въꙁы́идꙋ къ и҆ноплеме́нникомъ , предасѝ л҄и ѧ҆̀ въ рꙋцѣ моѝ · И҆ рече г҃ь въꙁы́ди . ꙗ҆́ко предаѧ҆̀ преда́мъ и҆ноплеме́ники въ рꙋцѣ твоѝ · И҆ прїиде дв҃дъ с вы́шнѧа страны̀ . и҆ побѝ и҆ноплеме́нники т҄ꙋ . и҆ рече дв҃дъ и҆с̾сѣчѐ г҃ь врагы̀ моѧ̀ и҆ноплеме́нники предо мно́ю . ꙗ҆́коже пресѣка́етъ во́дꙋ . сего̀ ра́ди наречесѧ и҆́мѧ мѣ́стꙋ томꙋ̀ свы́ше сѣкїи · И҆ ѻ҆ста́виша и҆ноплеме́нницы богы̀ своѧ . и҆ вꙁѧтъ ѧ҆̀ дв҃дъ и҆ мꙋжи е҆го . и҆ реⷱ‍҇ съжещѝ ѧ҆̀ во ѻ҆гнѝ · И҆ приложи́ша па́ки прїити и҆ноплеме́нницы . и҆ сташа па́ки на ѹ҆до́лїи тита́ньстѣи · И҆ въпросѝ дв҃дъ г҃а а҆́ще въꙁы́идꙋ къ и҆ноплеме́нникомъ и҆ предаси л҄и и҆́хъ въ рꙋцѣ моѝ , и҆ реⷱ‍҇ е҆мꙋ г҃ь , не въходѝ на срѣтенїе иⷨ , н҄о ѹ҆клони́сѧ ѿ нихъ , и҆ пождѝ ма́ло бли́ꙁꙋ ѹ҆до́лїи пла́ча · И҆ бꙋ́детъ е҆гда ѹ҆слы́шиши глⷵа трꙋса лꙋж́наⷢ‍҇ тогда̀ сни́деши к ни́мъ . ꙗ҆ко тогда̀ и҆ꙁы́детъ г҃ь преⷣ тобо́ю , сѣщи на́ брани и҆ноплеме́нники · И҆ сътворѝ дв҃дъ ꙗ҆́коже ꙁаповѣ́да е҆мꙋ г҃ь . і҆ и҆ꙁ̾бѝ и҆ноплемеⷩ‍҇ники ѿ гаваѻ́на , даже и҆ до ꙁемлѝ гаꙁи́ры ·
Глⷡ‍҇а , ѕ҃ · И събра дв҃дъ е҆щѐ всѧкꙋю ю҆́ношꙋ ѿ і҆и̑л҃ѧ , ꙗ҆́ко ꙁ҃ , сотъ ты́сѧщъ · И҆ въставъ і҆ и́де дв҃дъ , и҆ вс҄и лю́дїе и҆же с ни́мъ . и҆ ѿ кнѧ́ѕь і҆ѹ́диⷩ‍҇ , на въсхоⷣ хол̾мны́и . ꙗ҆́ко въꙁнестѝ ѿтꙋдꙋ кїѻ́тъ бж҃їи . а҆ в немъ же на нарица́етсѧ и҆́мѧ г҃а си́лнаго , сѣдащаго на херꙋви́мѣ · И҆ въꙁѧ́ша кїѻ́тъ гн҃ь . на ко́лѣхъ но́выхъ , и҆ ѿвеꙁоша и҆̀ ѿ домꙋ̀ а҆минода́влѧ с хоⷧ‍҇мꙋ . ѻ҆ꙁїѧ же и҆ бра́тъ е҆го сн҃ове а҆минода́вли . веꙁѧ́хꙋ ко́ла съ кїѻ́том̾ гн҃им̾ и҆ братїа е҆го и҆дѧ́хꙋ преⷣ киѻ҆́том̾ бж҃їиⷨ · И҆ дв҃дъ и҆ сн҃ове і҆и̑л҃еви и҆дѧ́хꙋ преⷣ гм҃ъ и҆гра́юще въ ѻ҆рга́ны ѹ҆строе́ныⷯ въ крѣ́пости и пѣнїиⷯ и҆ въ гꙋ́слеⷯ , и҆ въ свири́леⷯ и҆ в̾ тиⷨпанⷯѣ и҆ въ кѵⷨвалⷯѣ  · И҆ прїидо́ша до а҆лоно́на нахо́рска . и҆ прострѐ ѻ҆ꙁі́ѧ рꙋкꙋ свою̀ на кїѻⷮ бж҃їи придръжа́ти  . и҆ ꙗ҆́тъ ꙁа́нь , ꙗ҆́ко превраща́ше е҆го те́лецъ  · И҆ раꙁгнѣ́васѧ гнѣвомъ г҃ь на ѻ҆ꙁїю . и҆ пораꙁѝ и҆̀ т҄ꙋ г҃ь , и҆ ѹ́мре т҄ꙋ ѿ кїѻ́та гн҃ѧ предъ гм҃ъ · И҆ въспечалова̀ дв҃дъ , понеⷤ‍ⷷ пораꙁи г҃ь пораженїемъ ѻ҆ꙁі́ю . и҆ нарече́сѧ мѣсто т҄о пораже́нїе і҆ѻ҆ꙁі́ино и҆ до сего дн҃е · И҆ ѹ҆боѧ́сѧ г҃а дв҃дъ въ дн҃ь то́й , гл҃ѧ како сни́детъ къ мнѣ кїѻ́тъ гн҃ь . и҆ не хотѧ́ше двⷣъ да бꙋ́детъ ѹ҆ него̀ кїѻ́тъ ꙁавѣта бж҃їа въ́ градѣ двд҃вѣ , н҄о ꙁатворї и҆̀ дв҃дъ въ домꙋ̀ а҆ведарїи́нѣ ге́ѳ̾ѳе · И҆ ста̀ кїѻ́тъ гн҃ь въ домꙋ аведа́ра ге́ѳ̾ѳе , мⷵць , пѧ́ть . и҆ блⷵви г҃ь веⷵ домъ а҆ведарїи́нъ и҆ вс҄ѧ е҆го · И҆ въꙁвѣсти́ша цр҃ю дв҃дꙋ гл҃юще . блⷵви г҃ь до́мъ а҆ведарїи́нъ , и҆ вс҄ѧ е҆го кїѻ́та ради гн҃ѧ . і҆ и҆дѐ дв҃дъ и҆ вꙁѧ̀ кїѻⷮ бж҃їи , и҆ꙁ до́мꙋ а҆ведарїи́на . и҆ во́ граⷣ двд҃въ въселѝ и҆̀ · И҆ бѣша с ни́мъ несꙋще кїѻ́тъ гн҃ь , сеⷣмь по́лкъ наро́да . и҆ жрътва те́лцеⷨ и҆ а҆гнѧ́тоⷨ · И҆ дв҃дъ бїѧ́ше въ ѻ҆рга́ны ѹ҆строе́ны преⷣ гм҃ъ , и҆ ѻ҆болче́нъ бы́сть дв҃дъ въ ѻ҆деждꙋ бѣлꙋ , и҆ дв҃дъ и҆ весь доⷨ і҆и̑л҃евъ . несѧхꙋ кїѻ́тъ гн҃ь . съ во́племъ и҆ съ гласомъ трꙋ́бнымъ . И҆ бы́сть кїѻ́тꙋ приноси́мꙋ къ градꙋ двⷣвꙋ . и҆ мельхо́ла дщѝ саѹ́лова приꙁира́ше ѻ҆ко́нцеⷨ . и҆ ви́дѣ цр҃ѧ дв҃да ска́чꙋща и҆гра́юще преⷣ кїѻ́тоⷨ гн҃емъ и҆ ѹ҆ничижѝ и҆̀ въ срⷣцы своеⷨ · И҆ внесо́ша кїѻ́тъ гн҃ь , и҆ поста́виша е҆го на мѣ́стѣ е҆го . посредѣ пола́ты ю҆́же съꙁда̀ дв҃дъ . и҆ въꙁнесѐ двд҃ъ жрътвꙋ преⷣ г҃а , и҆ ми́рнаѧ · И҆ съверши двд҃ъ въꙁносѧ́и вс҄ѧсъж̾женїѧ и҆ ми́рнаѧ . и҆ блⷵви лю́ди ѻ҆ и́мени гн҃и си́л̾наго · И҆ раꙁдѣли́въ вс҄ѧ лю́ди и҆ на всю̀ си́лꙋ і҆и̑л҃евꙋ . ѿ да́на даже и҆ до вирса́вїѧ , и҆ ѿ мꙋжъ даже и҆ до же́нъ комꙋждо по ѹ҆крꙋхъ хлѣба . и҆ сковраⷣныѝ млины̀ и҆ ꙁелїа , ѿ кро́ш̾вници , і҆ и҆до́ша вс҄и лю́дїе ко́жⷣо в домы̀ своа · И҆ въꙁврати́сѧ дв҃дъ блⷵвити до́мꙋ свое̑го . і҆ и҆ꙁы́де мельхо́ла дщ̑и саѹ҆́лова на срѣте́нїе дв҃дꙋ . и҆ блⷵви е҆го и҆ реⷱ‍҇ чт҄о просла́висѧ днⷵь цр҃ю і҆и҃левъ . ꙗ҆́коже ѿкры́сѧ днⷵь преⷣ ѻ҆чи́ма ра́бъ свои̑хъ . ꙗ҆́коже ѿкрыва́етсѧ , ѿкрыва́ешисѧ и҆гра́ющимъ · И҆ рече двⷣъ къ мельхолѣ . а҆́ꙁъ преⷣ гм҃ъ и҆гра́хъ . и҆ блⷵвенъ г҃ь , и҆же и҆ꙁбра̀ м҄ѧ паⷱ‍҇ ѿц҃а твое̑го . и҆ паче всего до́мꙋ е҆го . ꙗ҆́ко и҆ поста́ви м҄ѧ властели́на наⷣ людмѝ е҆го і҆и̑л҃емъ , сего ради и҆гра́ю и҆ плѧшꙋ̀ преⷣ гм҃ъ · И҆ ѿкры́юсѧ е҆ще си́це . и҆ бꙋдꙋ неподо́бенъ преⷣ ѻ҆чи́ма твои́ма и҆ съ ю҆нота́ми с нимиже рече м҄и не провитисѧ · И҆ ѹ҆ мельхо́лы дщ̑и саѹ́ли не бы́сть дѣтища до дн҃е смр҃ти еѧ̀ ·
Глⷡ‍҇а , ꙁ҃ · И быⷵ е҆гда сѣде цр҃ь в домꙋ̀ своеⷨ и҆ г҃ь ѹ҆наслѣдѝ и҆̀ надо всѣмѝ врагѝ е҆го  · И҆ рече цр҃ь къ наѳа́нꙋ прⷪ‍҇рокꙋ . с҄е а҆ꙁъ живꙋ̀ в пола́тахъ ке́дрънаⷯ и҆ кїѻ́тъ бж҃їи по́средѣ да стои́тъ · И҆ рече наѳа́нъ къ цр҃ю . вс҄е е҆ли́ко а҆ще е҆сть на срⷣцы твое̑мъ , ходѝ и҆ творѝ ꙗ҆́ко г҃ь е҆сть с тобо́ю · И҆ бы́сть в но́щи то́и глⷵа гн҃ь къ наѳа́нꙋ гл҃ѧ · Идѝ и҆ рцы̀ рабꙋ̀ мое̑мꙋ дв҃дꙋ , си́це гл҃етъ г҃ь . не и҆́маши т҄ы сътвори́ти до́мꙋ на пребыва́нїе мн҄ѣ · Ꙗ҆́ко не ѻ҆бита́хъ въ домꙋ̀ ѿ ни́хже дн҃їи и҆ꙁведо́хъ сн҃ы і҆и̑л҃евы . и҆ꙁъ ꙁемлѧ̀ е҆гѷпетъски до дн҃е сего̀ . н҄о токмо бѣхъ пребыва́ѧ въ ѻ҆би́телищихъ и҆ в сѣни · И҆ въ все́мъ и҆дѣже а҆ще вхожа́хъ въ всемъ і҆и̑л҃и . а҆ще гл҃ѧ гл҃ахъ къ е҆ді́номꙋ колѣ́нꙋ  , е҆мꙋже ꙁаповѣ́дахъ па́сти люди моѧ і҆и̑л҃ѧ гл҃ѧ почто не съꙁда́сте м҄и до́мꙋ ке́дрена · То нн҃ѣ сѝ да рече́ши рабꙋ̀ мое̑мꙋ дв҃дꙋ . си́це гл҃етъ г҃ь вседержи́тель . поꙗ҆́хъ т҄ѧ ѿ па́жити ѻ҆́вчаѧ на вла́стельство лю́демъ мои̑мъ і҆и̑л҃ю · И҆ нн҃ѣ е҆смъ с тобо́ю веꙁдѣ а҆́може и҆́деши , і҆ и҆скоренихъ врагѝ твоѧ ѿ лица̀ твое̑го . и҆ сътвори́хъ т҄ѧ и҆мени́та по и҆́мени вели́киⷯ и҆же сꙋть на ꙁемлѝ · И҆ положꙋ̀ мѣсто лю́деⷨ мои̑мъ і҆и̑л҃ю . и҆ насажꙋ̀ и҆хъ , и҆ вселѧ́тсѧ в себѐ са́ми , и҆ не въскорби́тъ никогда̀ , и҆ не приложиⷮ сн҃ъ непра́вды ѻ҆би́дѣти е҆го , ꙗ҆́коⷤ‍ⷷ и҆спрь́ва · И҆ с҄е ѿ дн҃їи в нѧ́же поста́вихъ сꙋдїѧ въ і҆и̑л҃и въ лю́дехъ моиⷯ и҆ поко́ю т҄ѧ ѿ всѣхъ вра́гъ твоиⷯ , и҆ въꙁвѣсти́тъ т҄и г҃ь ꙗ҆ко съꙁи́ждеши до́мъ е҆мꙋ · И҆ бꙋдетъ е҆гда сконча́ютсѧ дн҃їе твоѝ , и҆ ѹ҆сне́ши съ ѿц҃ы твои̑ми . и҆ въста́влю сѣмѧ твое по тебѣ , и҆же е҆сть ѿ чре́ва твое̑го , и҆ ѹ҆гото́влю црⷵтво е҆го · И҆ то́и съꙁи́ждетъ доⷨ и҆́мени мое̑мꙋ , и҆ ѹ҆пра́влю прⷵтлъ е҆го до́ вѣка · А҆ꙁ̾ бꙋдꙋ е҆мꙋ въ ѿц҃ъ , и҆ то́и бꙋдеⷮ м҄и въ сн҃ъ . а҆ще прїидетъ непра́вда е҆го , и҆ а́ꙁъ ѻ҆бличꙋ̀ и҆̀ па́лицею мꙋжа наставле́нїе сн҃омъ чл҃ческимъ · И҆ млⷵти же мое́ѧ не ѻ҆ста́влю ѿ него , ꙗ҆́коже ѿстꙋпи́хъ е҆гда̀ ѿстꙋпи́ша ѿ лица̀ мое̑го · И҆ вѣ́ровати и҆́мать до́мъ е҆го , и҆ црⷵтво е҆го до́ вѣка предо мно́ю , и҆ прⷵтлъ е҆го бꙋдетъ и҆справле́нъ до́ вѣка · И҆ по всѣхъ словесеⷯ си́хъ , и҆ по всемꙋ̀ видѣнїю се́мъ , та́ко гл҃а наѳа́нъ къ дв҃дꙋ · И҆ вни́де цр҃ь дв҃дъ , и҆ сѣде преⷣ гм҃ъ , и҆ рече кт҄о е҆смъ а҆ꙁъ г҃и мо́и г҃и , и҆л҄и чт҄о до́м̾ мой , ꙗ҆́ко въꙁлюбѝ м҄ѧ до сего · И҆ съгрѣшихъ преⷣ тобо́ю мно́го г҃и мо́и г҃и , и҆ гл҃а до́мꙋ ра́ди раба̀ свое̑го и҆ꙁдале́ча , си́це же ꙁа́конъ чл҃кꙋ г҃и мой г҃и · И҆ чт҄о приложи́тъ дв҃дъ е҆ще гл҃ати к тебѣ , и҆ нн҃ѣ ты̀ вѣси г҃и мой г҃и раба̀ свое̑го · И҆ раба̀ своеⷢ‍҇ ради сътворѝ , и҆ по срⷣцꙋ свое̑мꙋ , сътворѝ вс҄е вели́чество с҄е , поꙁна́ти раба̀ свое̑го · Вели́чїѧ ради твое̑го г҃и мой г҃и , нѣ́сть б҄о и҆́нъ ꙗ҆́коже ты̀ , и҆ нѣ́сть б҃а ра́ꙁвѣи тебѐ въ всⷯѣ ꙗ҆́же слы́шахом̾ ѹ҆ши́ма на́шима . И҆ кт҄о ꙗ҆́коже лю́дїе твоѝ і҆и̑л҃ь . ꙗ҆́ꙁыⷦ‍҇ и҆́нъ на ꙁемлѝ . ꙗ҆́коже наста́ви и҆хъ б҃ъ е҆же и҆ꙁба́вити себѣ людїи . и҆ е́же положи́ти себѣ и҆́мѧ . и҆ е҆же сътвори́ти вели́чїе . и҆ просвѣте́нїе е҆же приꙗ҆́ти и҆хъ ѿ лица̀ людїи си́хъ . и҆́хже и҆ꙁба́вихъ себѣ ѿ е҆гѷпта . ꙗ҆́ꙁы́ки и҆ селища · И҆ ѹ҆гото́ва себѣ . лю́ди своѧ і҆и̑л҃евъ лю́ди на́ вѣкъ . и҆ т҄ы г҃и бꙋди и҆мъ въ б҃ъ · И҆ нн҃ѣ г҃и мой г҃и . гл҃ъ и҆же гл҃а ѻ҆ рабѣ свое̑м̾ и҆ ѻ҆ домꙋ̀ е҆го ѹ҆вѣрѝ до́ вѣка . ꙗ҆́коже гл҃а сътворѝ · И҆ нн҃ѣ да въꙁвели́читсѧ и҆́мѧ твое до́ вѣка . гл҃ѧ · Гь҃ вседержи́тель б҃ъ наⷣ і҆и̑л҃емъ . и҆ до́м̾ раба̀ твое̑го дв҃да . да бꙋдетъ и҆справле́нъ преⷣ тобо́ю · Ꙗ҆́ко т҄ы г҃ь вседержитель б҃ъ і҆и̑л҃евъ . ѿверꙁе ѹ҆́хо рабꙋ̀ твое̑мꙋ гл҃ѧ до́м̾ съꙁида́ю т҄и сего ради ѻ҆брѣте рабъ твои срⷣце своѐ е҆же помоли́тисѧ тебѣ мл҃твою сею̀ · И҆ нн҃ѣ г҃и мои г҃и ты̀ е҆си б҃ъ . и҆ словеса̀ твоѧ̀ бꙋдꙋтъ и҆́сти́нна . и҆ гл҃а раба̀ ради твое̑го бл҃гаѧ сїѧ · И҆ нн҃ѣ начнѝ и҆ блⷵви до́мъ раба̀ с҄и . ꙗ҆́ко бы́ти е҆мꙋ въ вѣки преⷣ тобо́ю . ꙗ҆́ко ты̀ г҃и мой г҃и . гл҃а ѿ блⷵвенїѧ твое̑го . да блⷵвитсѧ до́мъ раба̀ твое̑го преⷣ тобо́ю ·
Глⷡ‍҇а , и҃ · И бы́сть по си́хъ и҆ побѣдѝ дв҃дъ и҆ноплеме́нники . и҆ смирѝ и҆хъ . и҆ прїꙗ҆́тъ двⷣъ ѿлꙋче́нїе ѿ рꙋкѝ и҆ноплеме́нникъ · И҆ ѹ҆бѝ дв҃дъ моава , и҆ раꙁдѣлѝ ѧ҆̀ на ча́сти и҆ положѝ ѧ҆̀ на ꙁемлѝ . и҆ бы́ста дв҄ѣ ча́сти на ѹ҆мръщве́нїе и҆ на наполне́нїе тре́теѝ ча́сти  . и҆ бы́ша моа́влѧне двⷣви рабѝ да́ю̑ще е҆мꙋ да́нь · И҆ ѹбѝ двⷣъ а҆драꙁа́ра , сн҃а раа́влѧ цр҃ѧ сꙋ́вска . и҆дꙋщꙋ е҆мꙋ наста́вити предѣлъ на рецѣ е҆фра́тъстѣи · И҆ преⷣвꙁѧ̀ дв҃дъ е҆же ѿ е҆го , ҂а , колесни́цъ . и҆ ҂ꙁ҃ ко́нниковъ , и҆ ҂к҃ мꙋжъ пѣшъцовъ . и҆ раꙁдрꙋшѝ дв҃дъ вс҄ѧ ѻ҆рꙋжїа и҆ ѻ҆ста̀ е҆мꙋ ѿ нихъ . р҃ колесни́цъ · И҆ и́де в сѷрїю дама́сковꙋ , на по́мощъ а҆драꙁа́рꙋ цр҃ю сꙋ́вскꙋ . и҆ ѹ҆бѝ дв҃дъ ѿ сѷрїѧ , ҂к҃в , мꙋжъ · И҆ поста́ви т҄ꙋ дв҃дъ блюсти́телѧ в сѷрїи , ꙗ҆́же поⷣ дама́скомъ . и҆ бы́сть сѷрїѧ двⷣви в рабїю да́юще да́нь , и҆ сп҃са́ше г҃ь дв҃да а҆може и҆дѧ́ше · И҆ прїѧ́тъ дв҃дъ по́ꙗ̑сы ꙁла́тыѧ и҆же бѣша на ѻ҆́троцⷯѣ а҆драꙁа́рихъ цр҃ѧ сꙋ́вска . и҆ принесѐ ѧ҆̀ въ і҆ерⷵлі́мъ · И҆ вꙁѧⷮ ѧ҆̀ сꙋсаки́мъ цр҃ь е҆гѷпетъскъ , е҆гда приходѝ въ і҆ерⷵлі́мъ въ дн҃и ровоа́ма сн҃а соло́монѧ . и҆ ѿ метева́ка . и҆ ѿ и҆ꙁбо́рныхъ гра́дъ а҆драꙁа́ровъ . и҆ вꙁѧ̀ дв҃дъ мѣ́дь мно́гꙋ ѕѣло · Тою̀ б҄о мѣ́дїю сътворѝ мо́ре мѣ́дѧно соло́монъ . и҆ столпы̀ и҆ ба́нѧ и҆ вс҄ѧ сосꙋ́ды , и҆ слы́ша сево́и цр҃ь и҆́маⷯ , ꙗ҆́ко и҆ꙁбѝ дв҃дъ вс҄ю си́лꙋ а҆драꙁа́рю · И҆ посла̀ ѳо́ѹ҆ и҆е̑дꙋра́ма сн҃а свое̑го къ цр҃ю дв҃дꙋ . въпроси́ти и҆̀ ꙗ҆́же ѻ҆ ми́рѣ . и҆ ѻ҆ блⷵвити и҆̀ поне́же побѣдѝ а҆драꙁа́ра . и҆ ѹ҆бѝ и҆̀ ꙁанѐ съпротивлѧ́ѧсѧ б҄ѣ а҆драꙁа́рꙋ . и҆ в рꙋкꙋ е҆го бѧ́ше сосꙋ́ды сре́брены и҆ ꙁла́ты , и҆ сосꙋ́ды мѣдѧны · И҆ сїѧ блⷵви цр҃ь дв҃дъ г҃ꙋ со сребро́мъ и҆ ꙁла́томъ и҆же ѻ҆ст҃и ѿ всеѧ бра́ни · И҆же наси́лова ѿ и҆дꙋме́а и҆ ѿ моа́ва , и҆ ѿ сн҃в̾ а҆ммо́нь . и҆ ѿ и҆ноплеме́нникъ . и҆ ѿ аⷨмали́ка . и҆ ѿ̾ коры́сти а҆драꙁа́рихъ сн҃а роа́влѧ цр҃ѧ сꙋ́вска · И҆ сътворѝ дв҃дъ себѣ сла́вꙋ е҆гда̀ въꙁъврати́сѧ побѣ́ждъ и҆дꙋме́ю . в̾ геле́мѣ , съ ҂и҃і · И҆ поста́ви въ и҆дꙋмѣи дв҃дъ блюстителѧ , и҆ бы́ша вс҄и и҆дꙋмѣ́и рабѝ дв҃дꙋ . и҆ сп҃се г҃ь дв҃да веꙁдѣ а҆́може а҆ще и҆дѧ́ше · И҆ црⷵтвова̀ дв҃дъ наⷣ і҆и̑л҃емъ . и҆ бѣ дв҃дъ творѧ́и сꙋдъ и҆ пра́вдꙋ , надо всѣми людмѝ е҆го · И҆ѻ҆а́въ сн҃ъ сарꙋ́инъ наⷣ во́и̑нъствїи е҆го . і҆ и҆а̑сафаⷴ‍҇ сн҃ъ а҆хилꙋдовъ въ паметописа́нїи · И҆ садокъ сн҃ъ а҆хи́товъ , и҆ а҆вимелеⷯ сн҃ъ а҆вїа̑ѳа́ръ жерцы̀ . и҆ саса́и кни́жникъ · И҆ ванѣ́асъ сн҃ъ и҆ѻ҆да́нь б҄ѣ совѣтник̾ , и҆ ѻ҆ хеле́ѳъ , и҆ ѻ҆ ѳеⷮ , и҆ сн҃ове дв҃дви пола́тамъ строи́теле бѣша ·
Глⷡ‍҇а , ѳ҃ · И рече дв҃дъ а҆ще е҆сть гдѣ е҆ще ѻ҆ста́нокъ домꙋ саѹ́лѧ . и҆ сътворю̀ с ни́ми ми́лость і҆ѻ҆а̑наѳа́на ради · И҆ ѿ до́мꙋ саѹ́лѧ б҄ѣ ѿрокъ и҆мѧ е҆мꙋ си́ва . и҆ приꙁва́ша и҆̀ къ дв҃дꙋ . и҆ рече к немꙋ̀ дв҃дъ цр҃ь . ты̀ л҄и е҆си си́ва ѻ҆́трокъ . и҆ рече си́ва аⷥ ра́бъ твои · И҆ рече цр҃ь ѻ҆ста̀ ли сѧ е҆ще ѿ до́мꙋ саѹ́лѧ гдѣ мꙋжъ . и҆ сътворю̀ с ни́мъ млⷵть бж҃їю . и҆ рече си́ва къ цр҃ю . е҆ще е҆сть сн҃ъ и҆ѻа̑наѳа́нь , хро́мъ нога́ми · И҆ рече цр҃ь гдѣ е҆сть  . и҆ рече си́ва къ цр҃ю . с҄е в домꙋ̀ махе́ровѣ сн҃а а҆мїи́лѧ ѿ лодава́ры · И҆ посла̀ цр҃ь дв҃дъ и҆ поѧ́тъ и҆̀ ѿ до́мꙋ махе́рова , сн҃а а҆мїи́лѧ ѿ лодава́ры · И҆ прїиде мем̾ѳивосте́и сн҃ъ и҆ѻ҆а̑наѳа́нь сн҃а саѹ́лова къ цр҃ю дв҃дꙋ . и҆ па́дъ на лицы̀ свое̑мъ , и҆ поклони́сѧ е҆мꙋ . и҆ рече е҆мꙋ дв҃дъ меⷨѳивосте́ю и҆ рече с҄е ра́бъ твои · И҆ рече е҆мꙋ дв҃дъ . не бои́сѧ ꙗ҆́ко творѧ̀ сътворю̀ с тобо́ю млⷵть , и҆ѻ҆а̑наѳа́на ради ѿц҃а т҄и . и҆ дамъ т҄и вс҄ѧ се́ла саѹ́лѧ дѣ́да твое̑го . а҆ ты̀ ѧⷤ хлѣ́бъ на трапе́ꙁѣ мое́и всегда̀ · И҆ поклони́сѧ е҆мꙋ мем̾ѳивосте́и . и҆ рече кто е҆смь а҆ꙁъ рабъ твои и҆же приꙁрѣ на ѱа̀ ѹ҆ме́рша на менѐ · И҆ приꙁва̀ цр҃ь си́вꙋ ѻ҆тро́чища саѹ́лѧ . и҆ рече е҆мꙋ вс҄е е҆ли́ко е҆сть саѹ́ле . весь до́мъ е҆го да́хъ сн҃ꙋ господи́на т҄и · да дѣлае̑ши ꙁе́млю . ты̀ и҆ сн҃ове твоѝ , и҆ рабѝ твоѝ . и҆ да приноси́ши сн҃ꙋ господи́на твое̑го хлѣбы да ꙗ҆́сть  . и҆ мем̾ѳивосте́и сн҃ъ господи́на т҄и да ꙗ҆́сть хлѣбы всегда̀ на трапе́ꙁѣ мое́и . и҆ ѹ҆ си́вы бѧ́ше е҃і сн҃овъ , и҆ к҃ ра́бъ · И҆ рече си́ва къ цр҃ю ѻ҆ всѣхъ и҆хже ꙁаповѣ́да . дасть м҄и господи́нъ и҆ цр҃ь  . та́ко да сътворю̀ ра́бъ твои . и҆ мем̾ѳивосте́и ꙗ҆дѧ́ше на трапе́ꙁѣ дв҃двѣ . ꙗ҆ко е҆ді́нъ ѿ сн҃овъ цр҃ьскихъ · И҆ мемѳивоа́лꙋ сн҃ъ б҄ѣ ма́лъ . и҆́мѧ е҆мꙋ ми́ха . и҆ всѧко и҆мѣнїе до́мꙋ сиво́нѧ рабѝ бѧ́хꙋ мемѳивосте́ѻ҆вы · И҆ мемѳивосте́и живѧ́ше въ і҆ерⷵлі́мѣ . и҆ на трапеꙁѣ цр҃евѣ ꙗ҆дѧ́ше всегда̀ и҆ то́и бѧ́ше хро́мъ ѻ҆бѣма нога́ма свои́ма ·
Глⷡ‍҇а , і҃ · И бы́сть по си́хъ ѹ҆́мре цр҃ь сн҃овъ а҆намо́ниⷯ . и҆ црⷵтвова сн҃ъ е҆го а҆но́нъ в него мѣсто · И҆ рече дв҃дъ да сътворю̀ млⷵть съ а҆на́номъ сн҃омъ а҆́совымъ а҆мо́шимъ . и҆мже ѻ҆́браꙁомъ сътворѝ ѿц҃ъ е҆го млⷵть со мно́ю . и҆ посла̀ дв҃дъ послы̀ на ѹ҆тѣше́нїе рабы̀ своѧ ѻ҆ ѿц҃ы е҆го . и҆ прїидо́ша ѻ҆́троцы дв҃двы в ꙁе́млю сн҃овъ а҆м̾монихъ · И҆ рѣша старѣ́ишины а҆м̾мо́ни къ а҆но́нꙋ господи́нꙋ свое̑мꙋ . не прославле́нїѧ ра́ди ѿц҃а твое̑го  , пꙋсти́лъ е҆сть дв҃дъ к тебѣ ѹ҆тѣши́телѧ . н҄о да и҆спыта́юⷮ гра́дъ и҆ съглѧдаюⷮ е҆го  . того ра́ди пꙋстѝ дв҃дъ рабы̀ своѧ к тебѣ · И҆ поꙗ҆́тъ а҆но́нъ ѻ҆́троки дв҃двы и҆ ѻ҆стрижѐ бра́ды и҆мъ . и҆ ѿрѣꙁа ѻ҆дѣꙗ҆́нїѧ и҆хъ въ срѣди до по́ѧса  , и҆ ѿпꙋстѝ ѧ҆̀ · И҆ въꙁвѣсти́ша дв҃дꙋ гл҃юще ѻ҆ мꙋже́хъ . и҆ посла̀ проти́вꙋ иⷨ . ꙗ҆́ко бѣша мꙋжи т҄ы что́мы ѕѣ́ло . и҆ рече цр҃ь сѣди́те въ е҆рихо́нѣ , до́ндеⷤ‍ⷷ въꙁрастꙋтъ бра́ды ва́ша . и҆ тогда сѧ въꙁврати́те · И҆ ви́дѣша сн҃ове а҆м̾мо́ни ꙗ҆́ко посрамле́ни бы́ша мꙋжы дв҃двы . и҆ посла́ша сн҃ове аⷨмо́ни . и҆ наꙗ҆́ша сѷрїю виѳроа́мовꙋ . и҆ сѷрїю со́вовꙋ . и҆ ро́воѻ҆вꙋ , ҂к҃ , пѣшца . и҆ цр҃ѧ а҆м̾мали́кова маа́хи , ҂а҃ , мꙋжъ . і҆ и҆стовъскихъ мꙋжъ ҂ві · И҆ слы́ша ҃ дв҃дъ . и҆ посла̀ і҆ѻ҆а́ва и всю̀ си́лꙋ си́лныхъ · И҆ и҆ꙁыидо́ша сн҃ове а҆м̾мони . и҆ ѹ҆строи́ша бра́нь преⷣ вра́ты гра́да . и҆ сѷрѧ́не сꙋвїинї и́ ровъ , і҆ и҆стовъ . и҆ а҆м̾мали́киты е҆ді́ни ста́ша на селѣ · И҆ ви́дѣ и҆ѻавъ ꙗ҆́ко бы́ти и҆мъ с ни́ми в лицѐ бра́ни . ѿ лица̀ проти́вныхъ и҆ꙁъꙁа́дꙋ и҆ꙁбра̀ ѿ всѣхъ ю҆́ношъ і҆и̑л҃въ и҆ ѹ҆стро́и ѧ҆̀ проти́вꙋ сѷрѧ́нъ · И҆ и҆ꙁбы́токъ людїи да́сть в рꙋцѣ бра́тꙋ свое̑мꙋ а҆ве́сѣ . и҆ ѹ҆строи ѧ҆̀ противꙋ сн҃омъ а҆м̾мо́немъ · И҆ рече и҆ѻ҆а́въ къ а҆весѣ . а҆ще ѹ҆держиⷮсѧ сѷрїѧ паче мене , то бꙋди м҄и на сп҃сенїе . сн҃ове же а҆м̾мо́ни . а҆ще ѻ҆держа́тъ па́че тебѐ , т҄о бꙋдевѣ сп҃са́юще тебе · И҆ ѹ҆крѣпи́мсѧ , и҆ мꙋжа́имсѧ ѻ҆ лю́дехъ на́ю , и҆ ѻ҆ гра́дѣ б҃а на́шего . и҆ г҃ь сътвориⷮ бл҃го преⷣ ѻ҆чи́ма свои̑ма · И҆ прїиде и҆ѻ҆а́въ и҆ лю́ди е҆го с ни́мъ на́ брань на сѷрїю . и҆ бѣжа̀ ѿ лица̀ и҆хъ · И҆ ви́дѣвше сн҃ове а҆м̾мони . ꙗ҆́ко бѣжаша сѷрѧ́не . и҆ тїи бѣжа́ша ѿ лица а҆ве́сы , і҆ и҆до́ша въ́ граⷣ , и҆ въꙁврати́сѧ и҆ѻаⷡ‍҇ ѿ ̑ сн҃овъ а҆м̾монь . и҆ прїиде въ і҆ерⷵліⷨ · И҆ ви́дѣвше сѷрѧ́не . ꙗ҆́ко не мого́ша проти́витисѧ і҆и̑л҃ьтомъ . и҆ събра́шасѧ въкꙋ́пѣ , и҆ посла̀ а҆драꙁа́ръ . и҆ приведѐ сѷрїꙗ̑не и҆же ѻ҆бонъ полъ реки халама́ка . и҆ прїидоша въ е҆ѻ҆ла́мъ и҆ съва́къ . старѣишина б҄ѣ си́ли а҆драꙁа́ровы преⷣ ними · И҆ въꙁвѣсти́ша дв҃дꙋ . и҆ събра̀ весь і҆и̑л҃ь и҆ пре́иде і҆ѻ҆рда́нъ . и҆ прїиде въ е҆лаⷨ · И҆ ѹ҆строи́шасѧ сѷрѧ́не на дв҃да , и҆ бра́шасѧ с ни́мъ · И҆ бѣжа́ша сѷрѧ́не ѿ лица̀ і҆и̑л҃ьтѧнъ . и҆ вꙁѧ̀ дв҃дъ ѿ сѷрїѧ , ꙁ҃ , со́тъ колесни́цъ , и҆ м҃ , ко́нникъ . и҆ съва́ка старѣ́ишинꙋ е҆го ѹ҆бѝ , и҆ ѹ҆́мре т҄ꙋ · И҆ ви́дѣша вс҄и цр҃и . и҆ рабѝ а҆драꙁа́ри , ꙗ҆́ко падо́ша преⷣ і҆и̑лемъ . и҆ повинꙋшасѧ і҆и̑л҃ю . и҆ порабо́таша и҆мъ . и҆ ѹ҆боѧ́шасѧ сѷрѧ́не . ꙗ҆́ко не ѹ҆цѣлѣти ктомꙋ̀ сн҃омъ а҆м̾мо́немъ ·
Глⷡ‍҇а , а҃і · И бы́сть по въꙁвраще́нїи лѣта того̀ . въ времѧ и҆схожде́нїѧ цр҃емъ на́ брань . и҆ посла̀ дв҃дъ і҆ѻ҆а́ва , и҆ ѻ́троки е҆го с ниⷨ . и҆ всего і҆и̑л҃ѧ . и҆ расточѝ сн҃ы а҆м̾монѧ . и҆ ѻ҆бъсѣдо́ша ѻ҆́крⷵтъ рава́ѳа . и҆ дв҃дъ сѣде въ і҆ерⷵлі́мѣ · И҆ бы́сть при ве́черѣ , и҆ въста́въ дв҃дъ с ло́жа свое̑го . и҆ хожда́ше по пола́тѣ въ домꙋ̀ свое̑мъ , и҆ ви́дѣ женꙋ̀ с пола́ты мы́ющꙋсѧ · и҆ бѣ жена̀ вꙁо́рꙋ добра велмѝ · И҆ посла̀ дв҃дъ и҆ в̾ꙁы́ска жены̀ и҆ рече . нѣсть ли с҄е версавіи дщи е҆лїа́влѧ , жена̀ ѹ́рїѧ хетѳе́ѧ · И҆ посла̀ дв҃дъ слꙋги своѧ и҆ приведо́ша ю҆̀ . і҆ и҆ вни́де к не́и , и҆ лѧ́же с не́ю . и҆ та б҄ѣ ѻ҆чи́стиласѧ ѿ нечистоты̀ свое́ѧ . и҆ въста́вши въꙁврати́сѧ в до́мъ свои · И҆ ꙁача́тъ жена̀ въ чревѣ и҆ посла́вши въꙁвѣстѝ дв҃дꙋ и҆ рече . с҄е а҆ꙁъ въ чревѣ ꙁачахъ · И҆ посла̀ дв҃дъ къ и҆ѻ҆а́вꙋ , гл҃ѧ . послѝ къ мнѣ ѹ́рїю хетѳе́ѧ . и҆ посла̀ и҆ѻ҆а́въ ѹ҆́рїю къ дв҃дꙋ · И҆ прїиде ѹ́рїѧ къ дв҃дꙋ . и҆ въпросѝ е҆го дв҃дъ ѻ҆ ꙁдра́вїи и҆ѻ҆ава . и҆ ѻ҆ ꙁдра́вїи людїи , и҆ ѻ҆́ ми́рꙋ и҆ ѻ҆ бра́ни , и҆ рече дв҃дъ къ ѹ́рїи дои̑дѝ в доⷨ свои ѹ҆мы́и ноѕѣ своѝ . и҆́де ѹ́рїѧ и҆ꙁ до́мꙋ цр҃ева . і҆ и҆де въ слѣдъ е҆го слꙋга цр҃евъ · И҆ спа̀ ѹ́рїѧ преⷣ вра́ты до́мꙋ цр҃ева , со рабы̀ господи́на свое̑го , а҆ не ходѝ в до́мъ свои . и҆ въꙁвѣсти́ша дв҃дꙋ гл҃юще ꙗ҆́ко не ходѝ ѹ́рїѧ в до́мъ свои , и҆ рече дв҃дъ къ ѹ́рїи . нѣси л҄и ты̀ с пꙋтѝ прише́лъ т҄о что̀ с҄е нѣси в доⷨ свои пришеⷧ‍҇ · И҆ рече ѹ́рїѧ  . киѻ́тъ бж҃їи і҆и̑л҃ь , и҆ѹ҆де́е пребыва́ютъ въ кровѣхъ , а҆ господи́нъ мои і҆ѻ҆а́въ , и҆ рабѝ господи́на мое̑го , на лицы̀ всѣхъ селъ пребыва́ютъ , т҄о ка́ко а҆ꙁъ вни́дꙋ в домъ свои ꙗ҆́сти и҆ пи́ти и҆л҄и спа́ти съ жено́ю свое́ю , жива̀ бꙋдетъ дш҃а моа̀ , а҆ще сътворю̀ аⷥ гл҃ы сїѧ · И҆ рече дв҃дъ къ ѹ́рїи , посѣди ꙁд̑ѣ днесь и҆ ѹ́тро , и҆л҄и тре́тїꙗ̑го дн҃е и҆ пꙋщꙋ т҄ѧ . и҆ пребысть ѹ҆́рїѧ въ і҆ерⷵли́мѣ въ то́й дн҃ь и҆ въ дрꙋгы́и · И҆ приꙁва̀ дв҃дъ ѹ҆́рїю . и҆ ѻ҆бѣ́давъ с нимъ и҆ питъ , и҆ ѹ҆пи́сѧ , і҆ и́де вечеръ спа́ти на ло́же свое , съ рабы̀ господи́на свое̑го , а҆ в доⷨ свои не и҆дѐ · И҆ бы́сть ѹ҆́тро и҆ напи́са дв҃дъ кни́ги къ і҆ѻ҆а́вꙋ , и҆ пꙋстѝ рꙋко́ю ѹ҆́рїиною · И҆ напи́са въ кни́гахъ гл҃ѧ . пꙋстѝ ѹ́рїю проти́вꙋ бра́ни лꙋ́чшеи . и҆ въꙁвратитесѧ въспѧ́ть ѿ него̀ да ꙗ҆́ꙁ̾венъ ѹ҆́мретъ · И҆ бы́сть е҆гда̀ хранѧ и҆ѻ҆а́въ ѹ҆ гра́да . и҆ поста́ви и҆̑ ѹ́рїю на мѣ́стѣ . ѿнꙋдꙋже вѣдѧ́ше мꙋ́жа сꙋща си́лны т҄ꙋ · И҆ и҆ꙁыдо́ша мꙋ́жи и҆ꙁ гра́да , и҆ бїѧ́хꙋсѧ съ і҆ѻ҆а́воⷨ и҆ падо́ша мно́ѕи ѿ люді́и . и҆ ѿ ра́бъ двд҃въ . ѹ҆́мре же и҆ ѹ́рїѧ хетѳе́инъ и҆ посла̀ и҆ѻ҆а́въ и҆ въꙁвѣсти т҄а двⷣви вс҄ѧ рѣ́чи ꙗ҆́же ѻ҆ бра́ни гл҃ѧ · И҆ ꙁаповѣ́да и҆ѻавъ послꙋ̀ гл҃ѧ , е҆гда скон̾ча́еши вс҄ѧ рѣчи , ꙗ҆́же ѻ҆ бра́ни къ цр҃ю гл҃ѧ . а҆́ще па́че раꙁгнѣ́ваетсѧ цр҃ь и҆ речет̾ ти . т҄о почто̀ приближи́стесѧ къ гра́дꙋ на́ брань . не вѣсте ли ꙗ҆́ко стрѣлѧ́ютъ съ стѣны̀ · Кто е҆сть ѹ҆би́лъ а҆вимеле́ха сн҃а и҆еровоа́млѧ , сн҃а ни́рова . не жена̀ ли еⷵ връ́гла на́нь ѹ҆лом̾комъ жер̾нова съ стѣны̀ , и҆ ѹ҆раꙁи е҆го и҆ ѹ́мре въ ѳаме́сѣ . т҄о почто̀ пристꙋпа́сте ко стѣнѣ . и҆ речеши и҆б҄о и҆ ра́бъ тво́и ѹ҆́рїѧ хет̾ѳе́инъ , ѹ҆бїенъ бы́сть и҆ ѹ́мре · И҆ и́де посо́лъ и҆ѻавль къ цр҃ю въ і҆ерли́мъ . и҆ прїиде и҆ въꙁвѣсти́ дв҃дꙋ вс҄е е҆ли́ко гл҃а е҆мꙋ и҆ѻ҆а́въ вс҄ѧ гл҃ы бра́ни · И҆ раꙁгнѣ́васѧ дв҃дъ на и҆ѻ҆а́ва . и҆ рече дв҃дъ къ послꙋ̀ . почто е҆сте приближи́лисѧ къ гра́дꙋ би́тисѧ · Не вѣ́дасте ли ꙗ҆́ко ꙗ҆́ꙁвенїю е҆сть мно́гꙋ бы́ти съ стѣны̀ . кт҄о ѹ҆би а҆вимеле́ха сн҃а и҆е̑ровоа́млѧ не жена л҄и е҆сть връгла ка́мень жернова съ стѣны̀ . и҆ ѹ́мре въ ѳаме́сѣ , и҆ почто б҄о приближи́стесѧ къ стѣнѣ · И҆ рече посо́лъ къ дв҃дꙋ , ꙗ҆́ко ѹ҆крышасѧ на́ ны мꙋжи і҆ и҆ꙁыдо́ша на́ ны на село̀ . и҆ гони́хомъ ѧ҆̀ до вра́тъ гра́да · И҆ стрѣлѧша стрѣ́лцы съ стѣны̀ в ны̀ , и҆ ѹ҆стрѣли́ша ѿ ѻ҆́троⷦ‍҇ цр҃ьскихъ . и҆ ѹ́рїю хет̾ѳе́ина ѹ҆би́ша · И҆ рече дв҃дъ къ послꙋ̀ си́це . да речеши къ и҆ѻавꙋ , да не бꙋ́дет ти печа́ль преⷣ ѻ҆чи́ма ̑ ́ словесѐ . ꙗ҆́ко ѻ҆́вогда си́це ѻ҆́вогда ѻ҆на́ко бываеⷮ сѣчъ , и҆ ѹ҆крѣпи бра́нь твою на граⷣ , и҆ раскопа и҆̀ · И҆ слыша жена̀ ѹ҆́рїина ꙗ҆́ко ѹ҆бїенъ бы́сть мꙋ́жъ е҆ѧ̀ . и҆ рыдаше по мꙋжи свое̑мъ , и҆ пла́касѧ . і҆ и҆схожаше гла́съ пла́ча е҆ѧ̀ . и҆ посла́въ дв҃дъ приведе́ ю в домъ сво́и и҆ бы́сть е҆мꙋ жена̀ . и҆ роди е҆мꙋ сн҃ъ , и҆ лꙋка́веⷩ‍҇ ꙗ҆ви́сѧ гл҃ъ . и҆же сътвори дв҃дъ преⷣ ѻ҆чи́ма гн҃има ·
Глⷡ‍҇а , в҃і · И посла̀ г҃ь наѳа́на пррⷪ‍҇ка къ дв҃дꙋ . и҆ внїиде к немꙋ , и҆ рече е҆мꙋ ѿвѣща́и м҄и цр҃ю нн҃ѣ сꙋ́дъ и҆ рече е҆мꙋ . дв҄а мꙋ́жа бѣ́ста въ е҆ді́номъ градѣ . е҆ді́нъ бога́тъ а҆ дрꙋгїи ѹ҆бо́гъ · И҆ ѹ҆ бога́таго стада бѧ́хꙋ и҆ бꙋи́воли мно́ѕи ѕѣ́ло · А҆ ѹ҆ ѹ҆бо́гаго не бѣ ничто́же . н҄о токмо а҆́гница е҆ді́на ма́ла , ю҆́же стѧ́жа и҆ ѹ҆строи ю҆̀ , и҆ въскорми ю҆̀ и҆ въꙁрастѐ с ни́мъ , и҆ съ сн҃омъ е҆го въкꙋпѣ . ѿ хлѣба е҆го ꙗ҆дѧ́ше , и҆ ѿ ча́ши е҆го пїѧ́ше . и҆ на ло́нѣ е҆го почива́ше . и҆ б҄ѣ е҆мꙋ ꙗ҆́ко дщ̑и · И҆ прїиде нѣкто̀ с пꙋти къ мꙋжꙋ бога́томꙋ . и҆ не въсхотѣ поѧ́ти ѿ стаⷣ свои̑хъ и҆ ѿ бꙋи́волицъ свои̑хъ на сътворе́нїе ѻ҆бѣ́дꙋ , пꙋтникꙋ пришеⷣшꙋ к немꙋ̀ , н҄о поѧ́тъ а҆́гницꙋ ѹ҆бога́го . и҆ сътвори ѻ҆бѣ́дъ мꙋ́жꙋ пришеⷣшꙋ к немꙋ̀ · И҆ раꙁгнѣвасѧ гнѣ́вомъ ѕѣ́ло дв҃дъ на мꙋ́жа того̀ . и҆ рече дв҃дъ къ наѳа́нꙋ , жиⷡ‍҇ г҃ь ꙗ҆́ко достои́нъ е҆сть мꙋж́ъ то́й смр҃ти сътвори́выи т҄о · И҆ а́гницꙋ въꙁврати́ть сꙋгꙋбъ сеⷣморице́ю , понеже е҆сть сътвори́лъ си́це . и҆ ѻ҆ неⷨже не въсхотѣ · И҆ рече наѳа́нъ къ дв҃дꙋ . т҄ы е҆си чл҃къ сътвори́выи с҄е , се же т҄ы гл҃етъ г҃ь б҃ъ і҆и̑л҃евъ , а҆́ꙁъ е҆смь пома́ꙁаⷯ т҄ѧ на црⷵтво въ і҆и̑л҃и . а҆́ꙁъ и҆ꙁбави́хъ т҄ѧ и҆ꙁ рꙋкѝ саѹ́ловы · И҆ дахъ т҄и до́мъ г҃а твое̑го и҆ жены̀ господи́на твое̑го в ло́но твоѐ и҆ да́хъ т҄и до́мъ і҆и̑л҃евъ і҆ѹ́динъ · и҆ли т҄и ма́ло т҄о е҆сть да ти приложꙋ̀ к си́мъ и҆ е҆щѐ · И҆ чт҄о ꙗ҆́ко ѻ҆скверни сло́во гн҃е , е҆же сътворѝ лꙋка́вое преⷣ ѻ҆чи́ма е҆го . ѹ҆́рїю б҄о хет̾ѳе́ѧ ѹ҆бѝ ѻ҆рꙋжїемъ и҆ женꙋ е҆го поѧ́тъ себѣ въ женꙋ . и҆ того ѹ҆́рїю ѹ҆бѝ сн҃ъ аⷨмонь ѻ҆рꙋжїемъ · И нн҃ѣ да не ѿстꙋ́пит̾ ѻ҆рꙋжїе ѿ до́мꙋ твое̑го до́ вѣка . ꙁанѐ ѹ҆ничи́жи м҄ѧ и҆ поѧ́тъ женꙋ̀ ѹ҆́рїѧ хет̾ѳе́ѧ въ женꙋ себѣ · Си́це глеⷮ г҃ь с҄е а҆́ꙁъ въставлю̀ ѕл҄о ѿ до́мꙋ твое̑го . и҆ раꙁда́мъ жены̀ твоѧ преⷣ ѻ҆чи́ма твои́ма . и҆ дамъ ближниⷨ твоиⷨ и лѧгꙋтъ со жена́ми твои́ми предъ сл҃нцемъ си́мъ · Ꙗ҆́ко т҄ы сътворѝ въ та́инѣ . и҆ а́ꙁъ сътворю̀ гл҃ъ се́й преⷣ всѣмъ і҆и̑л҃емъ , и҆ преⷣ слн҃цемъ си́мъ · И҆ рече дв҃дъ къ наѳа́нꙋ . съгрѣши́хъ къ г҃ꙋ мое̑мꙋ , и҆ рече наѳаⷩ‍҇ къ дв҃дꙋ . г҃ь ѿꙗ҆́тъ съгрѣшенїе твое ѿ тебѐ не и҆́маши ѹ҆́мрети · Токмо ꙗ҆́ко ѻ҆стрѧ̀ и҆ꙁъѻ҆стрю̀ врагы̀ твоѧ гла́сомъ си́мъ . и҆ с҄е сн҃ъ тво́и рожде́исѧ ѿ тебѐ , смр҃тїю ѹ҆́мреⷮ · И҆ ѿи́де наѳа́нъ в до́мъ свои . и҆ съкрꙋши г҃ь дѣтищъ . и҆же родѝ жена̀ ѹ҆́рїина дв҃дꙋ и҆ раꙁболѣ́сѧ · И҆ вꙁыска̀ дв҃дъ г҃а ѻ҆ дѣтищи . и҆ постисѧ двⷣъ по́стомъ . и҆ ѻ҆блекъсѧ въ врѣтище лежа́ше ниⷰ‍҇ на ꙁемлѝ · И҆ внидо́ша к немꙋ̀ ста́рцы до́мꙋ е҆го . въꙁдви́гнꙋти и҆̀ ѿ ꙁемлѧ̀ хотѧ́ше и҆ не хотѧ́ше въста́ти . и҆ не въкꙋси с ни́ми хлѣба · И҆ ꙗ҆́ко бы́сть дн҃ь , ꙁ҃ . и҆ ѹ́мре ѻ҆тро́ча . и҆ въꙁбоѧ́шасѧ раби́ двд҃ви повѣ́дати е҆мꙋ ꙗ҆́ко ѹ҆́мре ѻ҆тро́ча . рѣша б҄о е҆щѐ бѧ́ше ѻ҆́троча жи́во , и҆ не послꙋша гла́са на́шего . т҄о ка́ко нн҃ѣ речем̾ к немꙋ . ꙗ҆́ко ѹ҆́мре ѻ҆тро́ча , и҆ сътвори́тъ ѕл҄о · И҆ раꙁꙋмѣ двд҃ъ ꙗ҆́ко ѻ҆́троцы е҆го скорбѧ́хꙋ . и҆ ѹ҆вѣда ꙗ҆́ко ѹ҆́мре ѻ҆тро́ча . и҆ рече двд҃ъ ѻ҆́трокомъ свои̑мъ , ѹ҆́мре л҄и ѻ҆тро́ча . и҆ рѣша ѹ҆́мре · И҆ въстаⷡ‍҇ двд҃ъ ѿ ꙁемлѧ̀ и҆ ѹ҆мы́сѧ . і҆ и҆ꙁмѣнѝ ри́ꙁы своѧ̀ . и҆ вни́де в до́мъ бж҃їи и҆ поклони́сѧ е҆мꙋ . и҆ въꙁвра́щсѧ в доⷨ сво́и . и҆ просѝ ꙗ҆́сти хлѣба . и҆ преⷣложи́ша е҆мꙋ ꙗ҆сти хлѣ́бы · И҆ рѣшⷶ ѻ҆́троцы е҆го к немꙋ . чт҄о сътворѝ ѻ҆троча́ти ра́ди . ꙗ҆́ко е҆щѐ сꙋ́щꙋ ѻ҆троча́ти жи́вꙋ . постѧ́шесѧ и҆ пла́кашесѧ и҆ бдѧ́ше . и҆ ꙗ҆́ко ѹ҆́мре ѻ҆тро́ча . и҆ т҄ы въста́в̾ и҆ ѧ҆дѧ̀ хлѣб̾ и҆ питъ · И҆ рече двд҃ъ е҆гда б҄ѣ ѻ҆тро́ча жи́во , пости́хъсѧ и҆ пла́кахсѧ , ꙗ҆́ко рѣхъ кт҄о вѣсть поми́лꙋетъ л҄и мѧ г҃ь , и҆ жи́во бꙋ́детъ ѻ҆тро́ча · И҆ нн҃ѣ ѹ҆́же ѹ҆́мре , да почто мн҄ѣ ѹ҆́же пости́тисѧ . е҆да могꙋ̀ въꙁъврати́ти и҆̀ ктомꙋ̀ . а҆́ꙁъ б҄о и҆́мам̾ и҆тѝ к немꙋ , а҆ то́й не въꙁвратиⷮсѧ къ мнѣ · И҆ приꙁва̀ двд҃ъ вирсавїю женꙋ̀ свою . и҆ внїиде с не́ю в ло́жницꙋ свою , и҆ лѧ́же с не́ю , и҆ ꙁача́тъ въ чре́вѣ вирса́вїѧ , и҆ родѝ сн҃а и҆ нарече и҆мѧ е҆мꙋ соло́монъ и҆ г҃ь въꙁлюбѝ и҆̀ · И҆ пꙋстѝ рꙋко́ю наѳа́на пррⷪ‍҇ка и҆ нареⷱ‍҇ и҆́мѧ е҆мꙋ и҆е̑д̾де́ди . поне́же прїѧ́тъ сло́во гн҃е · И҆ побѣдѝ и҆ѻ҆а́въ въ раⷡ‍҇вва́те сн҃ы а҆м̾монѧ , и҆ прїѧ́тъ граⷣ црⷵтва · И҆ посла̀ и҆ѻ҆а́въ послы̀ къ двд҃ꙋ , и҆ ре́че побыди́хсѧ ѻ҆ равва́ѳѣ и҆ ѿꙗ҆́хъ во́дꙋ градꙋ · И҆ нн҃ѣ съвокꙋпѝ ѻ҆ста́нокъ людїи , и҆ прїиди къ гра́дꙋ , и҆ прїими е҆го да не а҆́ꙁъ преимꙋ граⷣ , и҆ наречеⷮсѧ и҆́мѧ мое в неⷨ · И҆ собра̀ двд҃ъ вс҄ѧ лю́ди и҆́де въ равваⷴ‍҇ и҆ въполчи́сѧ на́нь и҆ прїѧ́т̾ и҆̀ · И҆ вꙁѧⷮ вѣнецъ молхо́ѧ цр҃ѧ и҆хъ съ главы̀ е҆го , тала́нтъ ꙁла́та мѣра е҆го , ѿ ка́менїа дра́га , и҆ на главѣ двд҃вѣ б҄ѣ прⷵно , и҆ коры́сть и҆ꙁнесѐ и҆ꙁ гра́да того мно́гꙋ ѕѣ́ло · И҆ лю́ди сꙋщаѧ в не́мъ и҆ꙁведѐ , и҆ приста́ви къ пилаⷨ и҆ къ три ꙁꙋ́бомъ желѣꙁныⷨ и҆миже ѿсѣка́ют̾ ка́менїе , и҆ къ творѧ́щиⷨ желѣ́ꙁо , и҆ къ творѧ́щимъ пли́нѳы превожда́ше , и҆ та́ко сътворѝ всⷨѣ гра́домъ сн҃овъ а҆м̾мо́нь , и҆ въꙁврати́сѧ двд҃ъ и҆ ве́сь і҆и̑л҃ь въ і҆ерⷵлиⷨ ·
Глⷡ‍҇а , г҃і · И бы́сть по си́хъ и҆ ѹ҆ а҆весало́ма сн҃а дв҃два . б҄ѣ сестра̀ вꙁо́рꙋ добра̀ ѕѣло . и҆́мѧ же б҄ѣ е́и ѳама́рь . и҆ въꙁлюбѝ ю҆̀ а҆м̾мо́нъ сн҃ъ дв҃двъ · И҆ та́ко скорбѧ́ше а҆м̾мо́нъ . ꙗ҆́ко и҆ раꙁболѣ́сѧ ѕѣ́ло сестры̀ е҆го ра́ди ѳамары ꙗ҆́ко дв҃ою бѧ́ше сїѧ . и҆ бѧ́ше при́сно преⷣ ѻ҆чи́ма а҆м̾мо́нема хоти́ма ꙗ҆́коже и҆мѣти ю҆̀ · И҆ б҄ѣ а҆м̾мо́нꙋ бра́тꙋ ча́дь . и҆́мѧ е҆мꙋ , і҆ѻ҆а̑нада́въ сн҃ъ самаи́нъ , бра́та двд҃ва . і҆ѻ҆а̑нада́въ б҄ѣ мꙋжъ мꙋ́дръ ѕѣ́ло . И҆ ре́че е҆мꙋ і҆ѻ҆а̑нада́въ что̀ т҄и ꙗ҆ко та́ко боли́ши сн҃ꙋ цр҃евъ , не въꙁвѣща́еши м҄и ѹ́тро ѹ́тро · И҆ рече е҆мꙋ а҆ммо́нъ ѳама́рꙋ сестрꙋ̀ а҆весало́млю бра́та свое̑го а҆ꙁъ люблю̀ · И҆ ре́че е҆мꙋ і҆ѻ҆анада́въ . лѧ́ꙁи на посте́ли свое́и и҆ раꙁболи́сѧ . и҆ вни́дет̾ ѿц҃ъ ви́дѣти тебѐ . и҆ рече́ши к не́мꙋ да прїидетъ ѹ҆бо ѳама́рь сестра̀ моѧ̀ . и҆ да м҄и да́сть ꙗ҆́сти . и҆ да сътвори́тъ преⷣ ѻ҆чи́ма мои́ма ꙗ҆́дь . и҆ да ви́дѣвъ неглѝ мощѝ начнꙋ̀ вкꙋси́ти ѿ рꙋкѝ е҆ѧ̀ · И҆ ѻ҆бъле́же а҆м̾моⷩ‍҇ и҆ раꙁболѣ́сѧ . и҆ вни́де цр҃ь ви́дѣти е҆го . и҆ рече а҆м̾мо́нъ къ цр҃ю . да прїидетъ ѹ҆́бо ѳама́рь сестра̀ моѧ къ мн҄ѣ , и҆ да и҆спече́тъ м҄и дв҄ѣ ча́сти мѧ́снѣ преⷣ ѻ҆чи́ма мои́ма . да бы́хъ ꙗ҆́лъ ѿ рꙋкꙋ е҆ѧ̀ · И҆ посла̀ дв҃дъ къ ѳама́рѣ в до́мъ гл҃ѧ . и҆дѝ нн҃ѣ в доⷨ а҆м̾мона бра́та свое̑го , и҆ сътворѝ е҆мꙋ ꙗ҆́дь · И҆ и́де ѳама́рь в до́мъ а҆м̾мо́нь бра́та свое̑го . и҆ то́и лежа́ше и҆ вꙁѧ́тъ тꙋ́къ . и҆ потща́вши ѹ҆стро́и преⷣ ѻ҆чи́ма е҆го . и҆спечѐ ѻ҆́бѣ ча́сти мѧ́снѣ въ сковрадѣ · И҆ и҆ꙁложѝ ѧ҆̀ на блю́до преⷣ не́го , и҆ не въсхотѣ ꙗ҆́сти . и҆ рече а҆м̾мо́нъ и҆жденѣте вс҄ѧ мꙋжа . и҆же сꙋть наⷣ м҄ѧ пришлѝ . і҆ и҆ꙁгна́ша вс҄ѧ мꙋжа , и҆же бѣша пришлѝ над о́нь · И҆ рече аⷨмоⷩ‍҇ къ ѳама́рѣ . внесѝ м҄и ꙗ҆́дь внꙋтренюю клѣть , и҆ ꙗ҆́мъ ѿ рꙋкꙋ твое́ю . и҆ вꙁѧ́тъ ѳама́рь ча́сть в рꙋ́кꙋ , юⷤ‍ⷷ б҄ѣ и҆спекла̀ . и҆ внесѐ а҆м̾мо́нꙋ братꙋ с҄и въ внꙋтренюю клѣть · И҆ предъста́ви е҆мꙋ да ꙗ҆́сть . і҆ и́мъ ю҆̀ рече е́й лѧ́ꙁи со мною се́стро моѧ̀ · И҆ реⷱ‍҇ е҆мꙋ ѳама́рь . н҄и брате мо́и и҆ не погꙋбѝ менѐ . поне́же не сътвори́тсѧ си́це въ і҆и̑л҃и . не сътворѝ беꙁꙋмїѧ сего · И҆ а́ꙁъ ка́мо де́жꙋ беꙁче́стїе моѐ , и҆ т҄ы бꙋ́деши съ беꙁꙋмными въ і҆и̑л҃и . и҆ нн҃ѣ ѹ҆же гл҃и къ цр҃ю , да не ѿлꙋчи́тъ менѐ ѿ тебѐ . и҆ не въсхотѣ а҆м̾мо́нъ послꙋш́ати гла́са е҆ѧ̀ . і҆ и́мъ ю҆̀ лѧ́же с не́ю . и҆ въꙁненавѣ́дѣ ю҆̀ ѿто́лѣ а҆м̾мо́нъ . нена́вистїю вели́кою ѕѣ́ло . ꙗ҆́ко ве́лїемъ въꙁненавѣдѣ́нїемъ въꙁненавидѣ ю҆̀ паче любвѐ е҆ю́же люблѧ́ше ю҆̀ . и҆ реⷱ‍҇ е́й а҆м̾мо́нъ , въста́ни и҆ ѿи̑дѝ · И҆ рече е҆мꙋ ѳама́рь . н҄и бра́те ꙗ҆ко ꙁло́ба бо́лши е҆сть послѣ́днѧѧ па́че прь́выѧ . ю҆́же сътворѝ со мно́ю , е҆же ѿпꙋсти́ти менѐ , и҆ не хотѧ́ше а҆м̾мо́нъ слы́шати гла́са е҆ѧ̀ · Приꙁва̀ ѻ҆́трока свое̑го , дръжа́щаго доⷨ е҆го , и҆ рече е҆мꙋ и҆спꙋстѝ ѹ҆бо во́нъ сїю ѿ ме́не  , и҆ ꙁаключѝ две́ри , да не вни́дет̾ · И҆ б҄ѣ ри́ꙁа на не́и дꙋгна́та , ꙗ҆́ко такꙋ ри́ꙁꙋ ноша́хꙋ дще́ри цр҃ѧ , сꙋщаѧ дв҃ица , и҆ такїи ѻ҆скри́лы ноша́хꙋ , і҆ и҆ꙁгна̀ ю҆̀ во́нъ слꙋга̀ е҆го , и҆ ꙁатворѝ две́ри ꙁа не́ю . И҆ вꙁе́мши ѳама́рь по́пелъ насы́па на главꙋ̀ с҄и , и҆ ѻ҆де́ждꙋ дꙋгна́тꙋ , и҆ ю́же ноша́ше све́рже с̾ себѐ , и҆ въꙁложѝ рꙋцѣ своѝ на главꙋ̀ свою , и҆ рѣ́ющисѧ и҆дѧ́ше  , и҆ въпїѧ́ше · И҆ рече к не́и а҆весоло́мъ бра́тъ еѧ̀ , еда а҆м̾мо́нъ бра́тъ тво́и бы́сть с тобо́ю , т҄о и҆ нн҃ѣ се́стро ѹ҆молча́и ꙗ҆́ко бра́тъ е҆сть , и҆ не полага́и с҄и на срⷣцы ꙗ҆́ко гл҃ати словеса̀ с҄и , и҆ сѣде ѳама́рь вдовꙋ́ющи и҆ молча́щи в домꙋ̀ а҆весоло́ма бра́та свое̑го · И҆ слы́ша дв҃дъ цр҃ь словеса̀ с҄и и҆ раꙁгнѣ́васѧ ѕѣло · И҆ не поскорбѣ дш҃ею ѻ҆ а҆м̾мо́нѣ сн҃ѣ свое̑мъ , поне́же люблѧ́ше е҆го ꙗ҆́ко прьве́нецъ б҄ѣ е҆мꙋ , и҆ не гл҃а а҆весоло́мъ ѿто́лѣ съ а҆м̾мо́ном̾ ни ѻ҆ до́брѣ ни ѻ҆ ѕлѣ , поне́же въꙁненави́дѣ а҆весоло́мъ а҆м̾мо́на , того ра́ди поне́же бѧ́ше ѳама́рь сестрꙋ̀ е҆го нарꙋга́лъ · И҆ бы́сть ми́мошеⷣшимъ дн҃емъ мно́гимъ , и҆ бѣша стригꙋще ѻ҆́вца а҆весоло́мови рабѝ , в̾ веласо́рѣ въ ѻ҆́бласти е҆фре́мли , и҆ приꙁва̀ а҆весоло́мъ вс҄ѧ сн҃ы цр҃ѧ · И҆ прїиде а҆весоло́мъ къ цр҃ю , и҆ рече с҄е нн҃ѣ стригꙋтъ рабѝ твоѝ , т҄о дабы̀ ше́лъ цр҃ь и҆ ѻ҆́троцы е҆го с ни́мъ къ мн҄ѣ рабꙋ свое̑мꙋ · И҆ рече цр҃ь къ а҆весоло́мꙋ сн҃ꙋ свое̑мꙋ , н҄и сн҃ꙋ мо́и не и҆́демъ вс҄и , да т҄и не сътвори́мъ тѧ́жка , и҆ нꙋжда́ше и҆̀ , и҆ не хотѧ́ше цр҃ь и҆тѝ , и҆ блⷵви и҆̀ · И҆ рече а҆весоло́мъ , т҄о да и́детъ понѐ а҆м̾мо́нъ бра́тъ мои , и҆ рече е҆мꙋ цр҃ь т҄о да почто̀ и́детъ с тобо́ю а҆м̾мо́нъ · И҆ нꙋжа́ше и҆̀ а҆весоло́мъ , и҆ пꙋстѝ с нимъ а҆м̾мо́на , и҆ вс҄ѧ сн҃ы цр҃ѧ · И҆ сътворѝ а҆весоло́мъ пи́ръ ꙗ҆́коже тво́ритъ пи́ръ цр҃ь , и҆ ꙁаповѣда а҆весоло́мъ ѻ҆́трокомъ свои̑мъ гл҃ѧ , ви́дите е҆гда̀ въꙁблажа́етъ срⷣце а҆м̾мо́не и҆ рекꙋ ва́мъ ѹ҆бїите а҆ммо́на до сме́рти , и҆ не ѹ҆бо́итесѧ а҆́ꙁ̾ б҄о повелѣва́ю ваⷨ , мꙋжа́итесѧ и҆ бꙋдете въ сн҃ы си́лны · И҆ сътвори́ша ѻ҆́троцы а҆весоло́мли а҆ммо́нꙋ , ꙗ҆́коже ꙁаповѣ́да и́мъ а҆весоло́мъ и҆ ѹ҆би́ша и҆̀ , и҆ въста́ша сн҃ове цр҃ви и҆ всѣде ко́жⷣо на мща̀ своѐ и҆ бѣжаша · И҆ бы́сть сꙋщемъ и́мъ на пꙋтѝ , слꙋхъ до́иде дв҃да гл҃ѧ , и҆ꙁбѝ а҆весоло́мъ вс҄ѧ сн҃ы цр҃евы , и҆ не и҆ꙁбы̀ ѿ ни́хъ ни е҆ді́н же · И҆ въста́въ двⷣъ цр҃ь све́рже ри́ꙁы своѧ̀ и҆ лѧ́же ни́цъ на ꙁемлѝ , и҆ вс҄и ѻ҆́троцы преⷣстоꙗ҆́щїѝ е҆мꙋ сверго́ша ри́ꙁы своѧ · И҆ рече и҆ѻ҆а̑нада́въ сн҃ъ самаи́нъ , бра́та дв҃два , и҆ рече да не речетъ господи́нъ мо́и цр҃ь , ꙗ҆́ко вс҄ѧ ѻ҆́троки и҆ сн҃ы цр҃ѧ ѹ҆би́ша , н҄о а҆м̾мо́нъ е҆сть е҆ді́нъ ѹ҆бїе́нъ , ꙗ҆́ко то́и и҆ꙁъ ѹ́стъ а҆весоло́мꙋ не и҆схожда́ше , ѿнелѣже ѻ҆брꙋга̀ сестрꙋ̀ е҆го ѳама́рꙋ · И҆ нн҃ѣ да не полага́етъ с҄и на срⷣцы господи́н̾ мо́и цр҃ь словесѐ сего гл҃ѧ , ꙗ҆́ко вс҄и цр҃їе сн҃ове не и҆ꙁбїе́ни бы́ша , н҄о то́кмо а҆м̾мо́нъ е҆сть е҆ді́нъ ѹ҆бїе́нъ · И҆ бѣжа̀ а҆весоло́мъ и҆ ви́дѣ ѻ҆́трокъ слꙋжа́и преⷣ ѻ҆чи́ма е҆го , и҆ с҄е люді́и мно́жество и҆дꙋще пꙋте́мъ и҆ѻ҆а́мъскимъ съꙁа́ди е҆го съ страны̀ го́ръски въ и҆схо́дѣ · И҆ и́де слꙋга̀ и҆ въꙁвѣстѝ цр҃ю , и҆ рече е҆мꙋ мꙋ́жа ви́жꙋ на пꙋтѝ іѻ҆рда́ньстемъ , съ стра́ны горъ сходѧ̀ , и҆ рече и҆ѻанада́в̾ къ цр҃ю сн҃ове цр҃еви прихо́дѧтъ , по словесѝ раба̀ твое̑го та́ко бы́сть · И҆ бы́сть е҆гда̀ сконча̀ гл҃ѧ , и҆ сн҃ови цр҃еви прїидо́ша , и҆ въꙁдвиго́ша гласъ свои и҆ пла́кашасѧ и҆ са́мъ цр҃ь и҆ вс҄и ѻ҆́троцы е҆го и҆ пла́кашасѧ пла́чемъ велики́мъ ѕѣ́ло · И҆ а҆весоломъ въстаⷡ‍҇ бѣжа̀ , і҆ и́де къ ѳол̾ми сн҃ꙋ е҆мно́ню цр҃ю геѳьсе́рь , въ ꙁемлю гаⷣскꙋ , и҆ пла́касѧ двд҃ъ цр҃ь по сн҃ꙋ свое̑мъ вс҄ѧ дн҃и · И҆ а҆весоло́мъ бѣжа̀ і҆ и́де в геⷴ‍҇се́рь , и҆ бѣ т҄ꙋ , г҃ лѣта · И҆ помы́сли цр҃ь и҆ꙁыи́ти въ слⷣѣ а҆весоло́ма , ꙗ҆́ко не бѧ́шесѧ ѹ҆тѣшилъ ѻ҆ а҆ммо́нѣ , ꙗ҆́ко ѹ҆бїенъ бѧ́ше ·
Глⷡ‍҇а , д҃і · И раꙁꙋмѣ́въ и҆ѻ҆а́въ сн҃ъ сарꙋи́нъ ꙗ҆́ко срⷣце цр҃ево преклони́сѧ къ а҆весоло́мꙋ · И҆ посла̀ и҆ѻ҆а́въ въ ѳеко́ю и҆ поѧⷮ ѿтꙋ́дꙋ женꙋ̀ мꙋ́дрꙋ , и҆ реⷱ‍҇ к не́й . сѣтꙋ́и нн҃ѣ и҆ ѻ҆блецысѧ въ ри́ꙁы сѣтова́нїѧ . и҆ не пома́ꙁаисѧ и҆е̑ле́ѻ҆мъ . и҆ бꙋ́деши ꙗ҆́ко и҆ жена̀ дн҃и мно́ги сѣтꙋ́ющи по ѹ҆мръщвенⷨѣ  · И҆ вни́деши къ цр҃ю , и҆ гл҃еши к немꙋ̀ по гл҃ꙋ семꙋ̀ . и҆ положѝ и҆ѻ҆а́въ словеса̀ с҄и въ ѹ҆стѣ́хъ е҆ѧ̀ · И҆ прїи́де жена̀ и҆ѳеко́искаѧ къ цр҃ю . и падѐ на лицы̀ свое̑мъ на ꙁемли . и҆ поклони́сѧ е҆мꙋ и҆ рече сп҃си м҄ѧ цр҃ю сп҃си м҄ѧ · И҆ реⷱ‍҇ е́й цр҃ь что̀ т҄и е҆сть . и҆ рече ѿ да́вна вдова жена̀ а҆́ꙁъ е҆смь . ѹ҆́мре б҄о мꙋж́ъ мои . и҆ е́ста рабѣ т҄и дв҄а сн҃а . и҆ би́стасѧ сама̀ на селѣ . и҆ не бы́сть кт҄о б҄ы е҆ю̀ раꙁлꙋчи́лъ . и҆ нападѐ е҆ді́нъ е҆ю̀ на бра́та и҆ ѹ҆би и҆̀ · И҆ с҄е вс҄е ѿч҃ество въста̀ на рабꙋ̀ твою̀ . и҆ рѣш́а даи̑ ѹ҆би́вшаго бра́та свое̑го , и҆ побїемъ въ дш҃а мѣ́сто , бра́та е҆го́же ѹ҆бѝ . и҆ погꙋби́ти хотѧ́тъ наслѣдника на́ю . и҆ ѹ҆гасѧ́тъ свѣ́щꙋ мою̀ ѻ҆ста́вшꙋю . ꙗ҆́ко не ѻ҆ста́вити мꙋжа мое̑го наслѣ́дника . і҆ и҆мени на лицы̀ ꙁемлѧ̀ · И҆ рече цр҃ь къ женѣ . и҆дѝ ꙁдра́ва в до́мъ свои , и҆ а́ꙁъ ꙁаповѣ́даю ѻ҆ тебѣ · И҆ рече жена̀ ѳеко́итѧныни къ цр҃ю . на мнѣ беꙁако́нїе г҃и мо́и цр҃ю , и҆ на до́мꙋ ѿц҃а мое̑го . цр҃ь же и҆ прⷵтлъ е҆го беꙁ вины̀ · И҆ рече цр҃ь кто̀ с҄е е҆сть гл҃алъ к тебѣ , да и҆ приведе́ши къ мнѣ . и҆ не прило́житъ ктомꙋ̀ коснꙋтисѧ тебѐ · И҆ рече жена̀ да въспомѧне́тъ ѹ҆бо цр҃ь къ г҃ꙋ б҃ꙋ свое̑мꙋ . внегда ѹ҆мно́жити пролїѧ́нїѧ кро́ви , и҆ растли́ти . и҆ не и҆мꙋт́ь погꙋби́ти сн҃а мое̑го . и҆ реⷱ‍҇ цр҃ь жи́въ г҃ь , а҆ще и҆ вла́съ ѿпаде́тъ сн҃ꙋ твое̑мꙋ съ главы̀ на ꙁемлѝ се́й · И҆ рече жена̀ ѳекои̑тѧны́нѧ къ цр҃ю . да бы́хъ и҆ е҆щѐ а҆ꙁъ раба̀ твоѧ̀ погл҃ала къ цр҃ю господи́нꙋ мое̑мꙋ сло́во . ѻ҆́н же рече гл҃и · И҆ рече жена̀ почто̀ помы́сли с҄е та́ко ѻ҆ лю́дехъ бж҃їихъ . и҆л҄и ꙗ҆́ко ѿ ѹ́стъ цр҃евыхъ е҆сть сло́во си́цево . ꙗ҆́ко престꙋпле́нїе , е҆же въꙁ̾врати́ти ц҃рю , ѿгна́наго ѿ не́го · Вс҄и бо ѹ҆мира́юще ѹ҆мира́емъ . и҆ ꙗ҆́ко вода приходѧщаѧ на́ ꙁемлю не събере́тсѧ и҆ во́ꙁметъ б҃ъ дш҃а помышлѧ́ѧ спⷵти хотѧ̀ , ѿ него ѿринове́нїѧ · И҆ нн҃ѣ прїидо́хъ гл҃ати къ цр҃ю господи́нꙋ мое̑мꙋ гл҃ъ се́й . ꙗ҆́ко ѹ҆ви́дѧтъ м҄ѧ лю́дїе и҆ рече раба̀ твоѧ̀ да гл҃етъ ѹ҆бо къ господи́нꙋ мое̑мꙋ цр҃ю . да сътвори́тъ цр҃ь рѣ́чь рабѣ свое́й · Ꙗ҆́ко слы́шитъ цр҃ь и҆ꙁме́тъ рабꙋ̀ свою̀ и҆ꙁ рꙋ́къ мꙋж́ъ хотѧ́щихъ въсхити́ти м҄ѧ . и҆ сн҃а мое̑го ѿ ѹ҆ча́стїѧ бж҃їѧ · И҆ речетъ раба̀ твоѧ̀ да бꙋ́детъ сло́во нн҃ѣ г҃а мое̑го и҆ цр҃ѧ на жр́ътвꙋ . ꙗ҆́коже б҄о а҆гг҃лъ бж҃їи , та́ко г҃ь мои цр҃ь послꙋшаѧ бл҃гихъ . и҆ лꙋка́выⷯ не брегїи , сего ра́ди г҃ь б҃ъ тво́и да бꙋ́детъ с тобо́ю · И҆ ѿвѣща̀ цр҃ь , и҆ реⷱ‍҇ къ женѣ . ника́коже да не потаи́ши предо мно́ю гл҃а , ѻ҆ не́мъже а҆ꙁъ въпрошꙋ̀ т҄ѧ . и҆ рече жена̀ , да гл҃етъ г҃ь мо́и цр҃ь · И рече цр҃ь е҆да̀ рꙋка̀ и҆ѻ҆а́влѧ ѻ҆ все́мъ се́мъ с тобо́ю е҆сть . и҆ рече жена̀ къ цр҃ю да живеⷮ дш҃а твоѧ̀ г҃и мо́и цр҃ю , аще е҆сть ѻ҆деснꙋ́ю и҆ ѻ҆шꙋ́юю и҆ ѻ҆ всѣх̾ ꙗ҆́же гл҃а господи́нъ мо́и цр҃ь , ꙗ҆́ко рабъ тво́и и҆ѻ҆а́въ . то́и м҄и ꙁаповѣ́да и҆ то́и вложѝ въ ѹ҆ста рабѣ твое́й словеса̀ с҄и · до́ндеже прїитѝ на лицѐ гл҃ꙋ семꙋ̀ . и҆же сътворѝ ра́бъ твои и҆ѻ҆а́въ ле́сть сїю . н҄о господи́нъ мои цр҃ь мꙋ́дръ бл҃гъ , ꙗ҆коже мꙋ́дрость а҆гг҃ла бж҃їѧ , раꙁꙋмѣѧ́ вс҄е е҆же на ꙁемлѝ · И҆ рече цр҃ь къ и҆ѻ҆а́вꙋ . с҄е нн҃ѣ сътвориⷯ т҄и по словесѝ твое̑мꙋ  . н҄о и҆дѝ и҆ въꙁвратѝ ѻ҆́трока а҆весоло́ма · И҆ падѐ на лицы̀ свое̑мъ и҆ѻ҆а́въ на ꙁемлѝ и҆ поклони́сѧ , и҆ блⷵви цр҃ѧ , и҆ ре́че и҆ѻ҆а́въ дне́сь раꙁꙋмѣ́хъ , ра́бъ твои ꙗ҆́ко ѻ҆брѣте блгⷣть преⷣ ѻ҆чи́ма твои̑ма г҃и мои цр҃ю , ꙗ҆́ко послꙋш́а цр҃ь мои и҆ господи́нъ , слове́съ раба̀ свое̑го . И҆ въста́въ и҆ѻ҆а́въ , і҆ и́де в гесꙋ́ръ , и҆ приведѐ а҆весоло́ма въ і҆ерⷵлимъ · И҆ рече цр҃ь въꙁврати и҆̀ в домъ е҆го , и҆ лица мое̑го да не ви́диⷮ . и҆ въꙁврати́сѧ а҆весоло́мъ в доⷨ сво́и , и҆ лица цр҃ева не ви́дѣ · И҆ ꙗ҆́коже б҄ѣ а҆весоло́мъ , не бѣ такова̀ мꙋжа въ і҆ерⷵли́мѣ і҆и̑л҃и , хва́ленъ ѕѣло , ѿ пѧты̀ но́гꙋ и҆ до верха̀ е҆го не бѣ в немъ поро́ка · И҆ е҆гда̀ стри́щи е҆мꙋ главꙋ̀ свою . и҆ бысть е҆мꙋ ѿ нача́ла дн҃и и҆ до́ дн҃їи , в нѧ́же стрижа́шесѧ . ꙗ҆́ко тѧ́жко бѧ́ше е҆мꙋ ѿ ниⷯ . и҆ стриг̾сѧ и҆ събира́ше вла́сы главы̀ свое́ѧ , с҃ , си́клы мѣры в мѣрꙋ црⷵкꙋю · И҆ роди́шасѧ а҆весоло́мꙋ , г҃ , сн҃ы и҆ дще́рь е҆ді́на , і҆ и́мѧ е́й ѳама́ръ . сїѧ же б҄ѣ ѕѣло добра̀ въꙁо́ромъ  · И҆ сѣдъ а҆весоло́мъ въ і҆ерⷵли́мѣ , в҃ лѣта , дн҃їи и҆ лица̀ цр҃ева не ви́дѣ · И҆ посла̀ а҆весоло́мъ къ и҆ѻ҆а́вꙋ дабы пꙋсти́лъ и҆̀ къ цр҃ю , и҆ не въсхотѣ прїитѝ к немꙋ̀ . и҆ посла̀ а҆весоло́мъ вто́рое , къ і҆ѻ҆а́вꙋ и҆ не въсхотѣ прїити к немꙋ̀ · И҆ рече а҆весоло́мъ къ ѻ҆́трокомъ свои́мъ . вѣ́сте в҄ы стра́нꙋ села̀ и҆ѻ҆а́влѧ дръжа́щагосѧ м҄ѧ , и҆ того т҄ꙋ е҆чме́нь , и҆дѣте и҆ ꙁапали́те и҆̀ ѻ҆гнемъ . и҆ шеⷣше ꙁапали́ша рабѝ а҆весоло́мли , стра́нꙋ и҆ѻ҆а́влю ѻ҆гне́мъ · И҆ прїидо́ша рабѝ и҆ѻ҆а́вли къ и҆ѻ҆а́вꙋ . раꙁдра́вше ри́ꙁы своѧ̀ , и҆ рѣша к не́мꙋ . въжго́ша рабѝ а҆весоло́мли стра́нꙋ твою̀ ѻ҆гнемъ · И҆ въста́въ и҆ѻ҆а́въ прїиде къ а҆весоломꙋ в до́мъ е҆го , и҆ рече к не́мꙋ . почто̀ сꙋть рабѝ твоѝ стра́нꙋ мою̀ ꙁаж̾глѝ ѻ҆гнемъ · И҆ рече а҆весоло́мъ къ и҆ѻ҆а́вꙋ . с҄е посылахъ к тебѣ гл҃ѧ , е҆ді́ною и҆ два́жды и҆дѝ сѣмо и҆ послю̀ т҄ѧ къ цр҃ю гл҃ѧ , почто̀ прїидо́хъ и҆ꙁ гесꙋ́ра . ѹ҆́не б҄ѣ быти мн҄ѣ е҆щѐ та́мо . и҆ нн҃ѣ чт҄о с҄е лица̀ цр҃ева не ви́жꙋ . а҆́ще ли б҄ы е҆сть въ мн҄ѣ непра́вда , т҄о да ѹ҆бїи м҄ѧ · И҆ вни́де и҆ѻ҆а́въ къ цр҃ю и҆ въꙁвѣстѝ е҆мꙋ . и҆ приꙁва̀ а҆весоло́ма . и҆ прїиде къ цр҃ю , и҆ поклони́сѧ е҆мꙋ , и҆ паⷣ лицеⷨ на ꙁемлѝ , преⷣ лице́мъ цр҃евымъ . и҆ ѻ҆блобыꙁа̀ цр҃ь а҆весоло́ма ·
Глⷡ‍҇а , е҃і · И бы́сть по си́хъ , и҆ сътворѝ себѣ а҆весоломъ колесни́ць и҆ ѻ҆рꙋжїе и҆ конѧ̀ събра , и҆ н҃ мꙋжъ текꙋщихъ преⷣ ниⷨ · И҆ ѹ҆ранѝ а҆весало́мъ и҆ ста̀ на нача́лнѣмъ пꙋтѝ вра́тъ и҆ бы́сть всѧ́къ мꙋж́ъ , ѻ҆ не́мже бы́сть прѧ̀ прїиде преⷣ цр҃ѧ на сꙋ́дъ . и҆ въꙁопѝ к немꙋ̀ а҆весоло́мъ . и҆ рече е҆мꙋ ѿ кое̑го гра́да т҄ы е҆си . и҆ рече е҆мꙋ мꙋ́жъ , ѿ е҆ді́наго колѣ́на і҆и̑л҃ева а҆́ꙁъ ра́бъ тво́и · И҆ рече к немꙋ̀ а҆весоло́мъ , с҄е словеса̀ твоѧ бл҃га и҆ добра̀ . и҆ послꙋшаѧй и҆хъ нѣ́сть т҄и ѿ цр҃ѧ · И҆ реⷱ‍҇ а҆весоло́мъ , кто̀ м҄ѧ поста́витъ сꙋдїю̀ въ ꙁемлѝ наⷣ і҆и̑л҃емъ , и҆же къ мнѣ прїидетъ всѧ́къ мꙋ́жъ і҆и҃леⷡ‍҇ , и҆мѣѧ́и прю̀ и҆л҄и сꙋдъ . т҄о и҆ ѻ҆правда́ю ѧ҆̀ . И҆ бысть е҆гда̀ приближи́тисѧ е҆мꙋ мꙋжъ на поклоне́нїе  , и҆ простеръ рꙋкꙋ свою̀ прїѧ́тъ и҆̀ , и҆ цѣлова и҆̀ · И҆ сътворѝ та́ко а҆весоло́мъ по всемꙋ̀ гл҃ꙋ семꙋ̀ всемꙋ̀ і҆и̑л҃ю , приходѧ́щиⷨ на сⷣꙋ къ цр҃ю , и҆ присвойстве́ны сътворѝ срⷣца сн҃овъ і҆и̑л҃евъ · И҆ бысть ѿ конца̀ , м҃ лѣтъ , и҆ рече а҆весоло́м̾ къ ѿц҃ꙋ свое̑мꙋ и҆дꙋ̀ нн҃ѣ , і҆ и҆спо́лню мл҃твы моѧ̀ , и҆ми́же моли́хсѧ г҃ꙋ въ хевро́нѣ · И҆ми́же мл҃твами моли́сѧ ра́бъ тво́и сы́и въ гев̾сꙋ́рѣ сѷристемъ гл҃ѧ , аще въꙁвраща́ѧ въꙁврати́тъ м҄ѧ г҃ь въ і҆ерⷵли́мъ и҆ послꙋжꙋ г҃ꙋ · И҆ рече е҆мꙋ цр҃ь и҆дѝ с ми́роⷨ , и҆ въста́въ і҆ и́де в̾ хевро́нъ · И҆ посла̀ а҆весоло́мъ послы̀ въ всѧ́ко колѣ́но і҆и̑л҃ево гл҃ѧ , е҆гда̀ ѹ҆слы́шите трꙋбы рова́ны , т҄о р̾цѣте ꙗ҆́ко ѹ҆́же цр҃ьствꙋетъ а҆весоло́мъ въ хевро́нѣ · И҆ и҆до́ша съ а҆весоло́момъ , с҃ , мꙋжъ нарочи́тыⷯ ѿ і҆ерⷵли́ма , і҆ и҆дѧ́хꙋ въ простра́нъстви свое̑мъ , и҆ не раꙁꙋмѣва́хꙋ всѧ́кого гл҃а · И҆ посла̀ а҆весоло́мъ , и҆ приꙁва̀ а҆хитофе́ла галамонѣ́искаго совѣтника двд҃ва · ѿ гра́да е҆мꙋ свое̑го голо́мы , внегда̀ жрътвы своѝ жрѧ́ше , и҆ бы́сть смѧте́нїе крѣ́пко , бѧ́ше б҄о мно́жество людїи , и҆дꙋщихъ съ а҆весоло́момъ · И҆ прїиде нѣ́кто въꙁвѣща́ѧ дв҃дꙋ и҆ гл҃ѧ , ѹ҆́же бы́сть срⷣце всѣ́хъ мꙋ́жїи і҆и̑л҃евь , съ а҆весоло́моⷨ сн҃омъ твоиⷨ · И҆ рече дв҃дъ всⷨѣ ѻ҆́трокоⷨ своиⷨ сꙋщиⷨ въ і҆ерⷵли́мѣ , въста́нѣте и҆ бѣжиⷨ ꙗ҆́ко нѣ́сть на́мъ сп҃се́нїѧ ѿ лица̀ а҆весоло́млѧ , и҆ ѹ҆скори́те да и҆́демъ , да не ꙁаста́въ на́съ и҆ꙁбїетъ н҄ы , и҆ въꙁы́щетъ на на́съ ꙁло́бы , и҆ꙁбїеⷮ граⷣ мечемъ · И҆ рѣша ѻ҆́троцы къ цр҃ю , вс҄е е҆ли́ко ꙁаповѣ́да г҃ь на́мъ и҆ цр҃ь на́шъ , с҄е м҄ы ѻ҆́троцы твоѝ · И҆ и҆ꙁы́де цр҃ь и҆ ве́сь до́мъ е҆го нога́ми свои́ми , и҆ ѻ҆ста́ви цр҃ь , і҃ , же́нъ поⷣло́жнинць храни́ти доⷨ · И҆ и҆ꙁы́де цр҃ь и҆ вс҄и ѻ҆́троцы е҆го пѣши , и҆ ста́ша ѿ домꙋ дале́че · И҆ вс҄и ѻ҆́троцы е҆го стрегꙋще и҆дѧ́хꙋ , и҆ вс҄и ѿража́ющїи и҆ вс҄и ѹ҆тѣша́ющїи и҆дѧ́хꙋ с ниⷨ и҆ вс҄и геѳѣ́и , х҃ , мꙋж̾ шеⷣше пѣши ѿ геѳа преⷣи̑дѧхꙋ преⷣ лицеⷨ цр҃евыⷨ · И҆ реⷱ‍҇ цр҃ь къ е҆ѳи е҆ѳѣ́инꙋ , почто т҄ы и́деши с на́ми , въꙁврати́сѧ и҆ бꙋ́деши съ цр҃емъ ꙗ҆́ко чꙋжъ е҆си т҄ы , и҆ ꙗ҆́ко пришелъ е҆си т҄ы ѿ свое́ѧ ꙁемлѧ̀ ̀i вче́ра  , и҆ днⷵь л҄и и҆̑схо́диши с на́ми · И҆ а́ꙁ̾ б҄о и҆дꙋ̀ а҆́може и҆дꙋ̀ и҆ т҄ы въꙁврати́сѧ і҆ и҆дѝ , и҆ въꙁврати бра́тїю свою съ собо́ю , и҆ да г҃ь сътвориⷮ с тобо́ю млⷵть і҆ и́стиннꙋ · И҆ ѿвѣща̀ е҆́ѳи къ цр҃ю , и҆ рече , жи́въ г҃ь , и҆ жи́въ господи́нъ мо́и цр҃ь , ꙗ҆́ко в не́мже бꙋ́деⷮ господиⷩ‍҇ мо́и цр҃ь , лю́бо въ смр҃ти , лю́бо въ жи́ꙁни , т҄ꙋ и҆ а́ꙁъ е҆смь ра́бъ тво́и с тобо́ю · И҆ рече цр҃ь къ е҆́ѳи , грѧ́ди и҆ прїидѝ со мно́ю , и҆ прїиде е҆́ѳи геѳеиⷩ‍҇ и҆ цр҃ь и҆ вс҄и ѻ҆́троцы е҆го с ни́мъ и҆ ве́сь нароⷣ и҆́же с ни́мъ · Вс҄ѧ же ꙁемлѧ̀ пла́кашасѧ гла́сомъ вели́кимъ , и҆ вс҄и лю́дїе и҆дꙋщїѝ , пре́иде цр҃ь чреⷵ пото́къ ке́дрьскыи , и҆ вс҄и лю́дїе преⷣ лицемъ цр҃евымъ , и҆дѧ́хꙋ пꙋтем̾ пꙋсты́ннымъ · И҆ с҄е по немъ по́иде садо́къ і҆е̑ре́и , и҆ вс҄и левѷти с ни́м̾ , носѧ́ще кїѻ́тъ ꙁавѣта гн҃ѧ ѿ жева́ры , и҆ поста́виша кїѻ́тъ бж҃їи . и҆ а҆вїа̑ѳа́ръ въꙁы́деⷮ и҆ ста̀ дон̾деже преⷣста́ша лю́ди и҆дꙋщи и҆ꙁ гра́да · И҆ рече цр҃ь къ садо́кꙋ . въꙁвратѝ киѻ҆тъ бж҃їи въ́ граⷣ , и҆ да ста́нетъ на мѣ́стѣ свое̑мъ . а҆́ще ѻ҆брѣтоⷯ бл҃годать преⷣ ѻ҆чи́ма гн҃има , и҆ въꙁ̾врати́тъ м҄ѧ и҆ пока́жетъ м҄и е҆го и҆ лѣпотꙋ̀ свою̀ · И҆ а́ще та́ко речетъ не въсхотѣ́хъ тебѐ . с҄е а҆́ꙁъ е҆смь сътвори́тъ м҄и по бл҃гомꙋ преⷣ ѻ҆чи́ма свои́ма · И҆ рече цр҃ь садо́кꙋ і҆е̑ре́ю . с҄е ты въꙁврати́шисѧ въ́ граⷣ с ми́роⷨ и҆ а҆хима́съ сн҃ъ тво́и , і҆ѻ҆а̑наѳа́нъ сн҃ъ а҆виа̑ѳа́ровъ , и҆ дв҄а сн҃а ва́ша с ва́ми · Видѣте же ꙗ҆́ко а҆́ꙁъ вселю́сѧ въ раѻ́тъ пꙋсты́нныи . до́ндеже прїидетъ м҄и вѣ́сть ѿ ваⷵ , скаꙁа́ѧй м҄и ѻ҆ всемъ · И҆ въꙁвратѝ садо́къ и҆ а҆виа̑ѳа́ръ кїѻ́тъ бж҃їи въ і҆ерⷵли́мъ , и҆ поставиша и҆̀ т҄ꙋ , и҆ дв҃дъ въсходѧ́ше въсходоⷨ на́ горꙋ е҆леѻ́ньскꙋю . и҆ пла́касѧ покры́вше главꙋ̀ свою , і҆ и҆дѧ́ше бо́сыма нога́ма . и҆ вс҄и лю́дїе и҆же с ни́мъ покрове́нныма глава́ма въсходѧ́ще въсхо́доⷨ пла́кахꙋсѧ · И҆ въꙁвѣсти́ша дв҃дꙋ гл҃юще . а҆хитофе́ль съ смѧтенїемъ съ а҆весоло́момъ , и҆ съ мꙋжи и҆же бѣша с ни́мъ шлѝ . и҆ реⷱ‍҇ цр҃ь да раꙁдрꙋши́тъ совⷮѣ а҆хитофе́левъ г҃ь б҃ъ мо́и · И҆ б҄ѣ давыдъ грѧды́и къ ро́са , и҆дѣже поклонисѧ б҃ꙋ т҄ꙋ . и҆ с҄е на срѣте́нїе е҆мꙋ и҆ꙁы́де хꙋсїи ста́рецъ . растерѕа́въ ри́ꙁы своѧ̀ , и҆ посы́пав̾ главꙋ̀ свою̀ · И҆ реⷱ‍҇ е҆мꙋ дв҃дъ . а҆́ще мине́ши со мно́ю и бꙋдеши м҄и на ѹ҆тѣ́хꙋ · И҆ а́ще во́ граⷣ въꙁврати́шисѧ , и҆ речеши а҆весоло́мꙋ . минꙋша бра́тїа твоѧ̀ , и҆ цр҃ь ꙁа мно́ю минꙋ̀ ѿц҃ъ тво́и , и҆ нн҃ѣ рабѝ твоѝ е҆смы̀ цр҃ю . пощади м҄ѧ жи́ва бы́ти ра́бъ е҆смь бы́лъ ѿц҃а твоеⷢ‍҇ тогда̀ . и҆ нн҃ѣ а҆́ꙁъ е҆смь тво́и ра́бъ раꙁрꙋши́ши м҄и совⷮѣ а҆хитоѳе́лоⷡ‍҇ · И҆ с҄е с тобо́ю та́мо садо́къ и҆ а҆вїа̑ѳа́ръ і҆ере́и . и҆ бꙋдетъ всѧ́къ гл҃ъ , и҆ ꙗ҆́коⷤ‍ⷷ слы́шиши и҆ꙁъ ѹ҆стъ цр҃ьскъ , и҆ ска́жеши садо́кꙋ и҆ а҆вїа̑ѳарꙋ і҆е̑ре́е̑ма . И҆ та́мо с ни́ма дв҄а сн҃а е́ю , а҆михаⷵ сн҃ъ садо́коⷡ‍҇ · и҆ѻ҆а̑наѳаⷩ‍҇ сн҃ъ а҆вїа̑ѳаровъ . пꙋстите в рꙋкахъ е́ю къ мнѣ всѧ́къ гл҃ъ , и҆же а҆́ще ѹ҆слы́шите · И҆ вни́де хꙋсїи старыи подрꙋгъ двⷣвъ въ́ градъ , а҆весоло́мъ тогда̀ вхожда́ше въ і҆ерⷵли́мъ , и҆ а҆хитоѳель с ниⷨ ·
Глⷡ‍҇а , ѕ҃і · И внегда̀ дв҃дъ пре́иде ма́ло ѿ рꙋ́са , и҆ с҄е прїиде си́ва ѻ҆́трокъ мемъѳивостеѻ҆въ на срѣте́нїе е҆мꙋ . и҆ сꙋпрꙋгъ ѻ҆слѧ́тъ ѻ҆сѣ́дланыхъ , и҆ на не́ю , с҃ . хлѣ́бъ . и҆ ко́шница гро́ꙁдїѧ ви́нна . и҆ мѣ́ра смо́квеи , и҆ мⷯѣ вина̀ . и҆ сто̀ фини́къ · И҆ реⷱ‍҇ цр҃ъ к си́вѣ что̀ сꙋть с҄и . и҆ рече си́ва съпрѧ́женаѧ на снѣде́нїе ѹ҆гото́вана е҆ста цр҃ю , и҆ хлѣ́би и҆ фини́къ на снѣде́нїе ѻ҆́трокомъ , и҆ вино̀ пи́ти . ѻ҆слабѣ́вшимъ въ пꙋсты́ни · И҆ рече цр҃ь т҄о гдѣ е҆сть сн҃ъ господи́на т҄и . и҆ рече си́ва къ цр҃ю , с҄е сѣди́тъ въ і҆ерⷵли́мѣ , ꙗ҆́ко рече дне́сь въꙁвратѧⷮ м҄и весь до́мъ і҆и̑л҃евъ , црⷵтво ѿц҃а мое̑го · И҆ рече цр҃ь къ си́вѣ . с҄е тебѣ вс҄е е҆ли́ко е҆сть мем̾ѳивосте́ѻво . и҆ рече си́ва покло́ньсѧ . ѻ҆брѣто́хъ блгⷣть преⷣ ѻ҆чи́ма твои́ма г҃и мой цр҃ю · И прїиде дв҃дъ цр҃ь до ваѳири́ма . и҆ с҄е ѿтꙋдꙋ мꙋж́ъ и҆схожда́ше ѿ ро́да до́мꙋ саѹ́лѧ , и҆́мѧ е҆мꙋ симеи , сн҃ъ гиро́вль . и҆ꙁы́иде же и҆сходѧ́ и проклина́ѧ · И҆ ка́менїемъ меща на дв҃да и҆ на всѧ̀ ѻ҆́троки цр҃ѧ давы́довы и҆ на всѧ̀ лю́ди и҆же бѣша с ниⷨ и҆ на всѧ̀ си́лныѧ ѻ҆деснꙋ́ю и҆ ѻ҆шꙋю́ю цр҃ѧ · И҆ та́ко рече симе́и проклина́ѧ е҆го , и҆ꙁыидѝ и҆ꙁыидѝ мꙋжꙋ кро́ви . и҆ мꙋ́жꙋ беꙁако́ненъ · Въꙁвратѝ на́ тѧ г҃ь вс҄ю кро́вь домꙋ саѹ́лѧ , понеже црⷵтвова̀ въ е҆го мѣсто . и҆ даⷵ г҃ь црⷵтво в рꙋ́цѣ а҆весоло́мꙋ сн҃ꙋ твое̑мꙋ , и҆ с҄е ты̀ въ ѕло́бѣ свое́и , ꙗ҆́ко мꙋ́жъ кро́ви е҆си ты̀ · И҆ рече а҆ве́са сн҃ъ сарꙋи́нъ къ цр҃ю . почто̀ проклина́етъ пе́съ се́и ме́ртвыи господи́на мое̑го цр҃ѧ . с҄е нн҃ѣ пришеⷣ , и҆ ѿи̑мꙋ̀ главꙋ̀ е҆мꙋ · И҆ рече цр҃ь къ а҆ве́сѣ чт҄о мнѣ и҆ ва́ма сн҃ꙋ сарꙋ́инъ . ѻ҆ста́ви е҆го . да проклина́етъ , ꙗ҆́ко г҃ь реⷱ‍҇ е҆мꙋ проклина́ти дв҃да . и҆ кт҄о речеⷮ к немꙋ̀ , чт҄о с҄е сътворѝ та́ко · И҆ рече дв҃дъ къ а҆ве́сѣ и҆ къ всⷨѣ ѻ҆́трокомъ свои̑мъ , с҄е сн҃ъ мо́и и҆ꙁше́дъ и҆ꙁ чре́ва мое̑го , и҆́щетъ дш҃а моеѧ и҆ с҄е нн҃ѣ и҆ сн҃ъ е҆минѣ́евъ ѻ҆стави́те е҆го , проклина́ти м҄ѧ , ꙗ҆́ко рече е҆мꙋ г҃ь · Неглѝ ви́дитъ м҄ѧ г҃ь въ смире́нїи мое̑мъ . и҆ въꙁвратиⷮ м҄и бл҃га́ѧ . въ проклина́нїѧ сего̀ мѣ́сто въ дне́шнїи дн҃ь · И҆ и҆дѧ́ше дв҃дъ и҆ вс҄и мꙋ́жи е҆го пꙋтемъ , и҆ симе́ръ и҆дѧ́ше блиꙁꙋ посре́дѣ горы̀ проклина́ѧ и҆ ка́менїемъ меща по странѣ себѐ , и҆ пе́рсть сы́плѧ на всѧ̀ · И҆ прїиде цр҃ь и҆ вс҄и лю́дїе и҆же с ни́мъ , ѹ҆трꙋже́ни и҆ препочи́ша т҄ꙋ · А҆весолоⷨ же и҆ вс҄и мꙋжїе і҆и̑л҃еви . внидо́ша въ і҆ерⷵли́мъ , и҆ а҆хитофе́ль с ни́ми · И҆ бы́сть е҆гда̀ прїиде хꙋсїи́ старыи дрꙋ́гъ дв҃двъ . къ а҆весоло́мꙋ , и҆ рече хꙋсїи́ къ а҆весоло́мꙋ , да живеⷮ цр҃ь · И рече а҆весоло́мъ к хꙋсї́и , с҄е ли млⷵть твоѧ̀ с по́дрꙋгомъ твои̑мъ почт҄о нѣ́си ше́лъ с по́дрꙋгомъ твои̑мъ · И҆ рече хꙋсїи къ а҆весоло́мꙋ , н҄и , н҄о въ слѣдъ и҆до́хъ е҆гоже и҆ꙁбра̀ г҃ь и҆ лю́дїе сѝ , и҆ вси мꙋж́и і҆и̑л҃еви . того е҆смъ и҆ с тѣ́мъ бꙋдꙋ · И҆ и́номꙋ же а҆́ꙁъ не рабо́таю , н҄о преⷣ сн҃омъ е҆го , ꙗ҆́коже рабо́тахъ преⷣ ѿц҃емъ твоиⷨ , та́ко бꙋдꙋ и҆ преⷣ тобо́ю · И҆ рече а҆весоло́мъ къ а҆хитофе́лꙋ дадѣте совѣтъ . чт҄о сътвори́мъ · И҆ рече а҆хитофе́ль къ а҆весоло́мꙋ , вни́ди къ поⷣло́жницамъ ѿц҃а твое̑го , ꙗ҆́же ѻ҆ста́ви стре́щи до́мъ е҆го , и҆ ѹ҆слы́шатъ вс҄и і҆и̑л҃ьтѧ́не ꙗ҆́ко посрамиⷧ‍҇ е҆си ѿц҃а свое̑го . и҆ въꙁмо́гꙋтъ рꙋ́ки всѣхъ сꙋщихъ с тобо́ю · И҆ поста́виша а҆весоломꙋ поло́гъ на пола́тѣ . и вни́де а҆весоло́м̾ къ поⷣло́жницаⷨ ѿц҃а свое̑го , преⷣ ѻ҆чи́ма всⷯѣ і҆и̑л҃ьтѧⷩ‍҇ · И҆ совѣтъ а҆хитофе́ловъ , и҆же б҄ѣ съвѣща́лъ въ́ дн҃и прь́выѧ . ꙗ҆́цѣмъ же ѻ҆́браꙁомъ въпросѝ кт҄о ѻ҆ словесѝ бж҃їи . тако́въ весь совѣтъ а҆хитофе́ловъ , и҆ е҆же на дв҃да , і҆ и҆же на а҆весоло́ма ·
Глⷡ‍҇а , ꙁ҃і · И рече а҆хитофе́ль къ а҆весоло́мꙋ . да и҆ꙁберꙋ съ собо́ю , ҂в҃і , мꙋ́жъ . и҆ въста́вше пожене́мъ въ слѣдъ дв҃да но́щїю · И҆ наи̑демъ на́ нѧ и҆ тѣ́мъ ѹ҆трꙋжде́номъ сꙋщемъ , и҆ ѻ҆слабе́нымъ рꙋка́ми . и҆ ѹ҆страшꙋ̀ ѧ҆̀ и҆ побѣжа́тъ вс҄и лю́дїе и҆же с ни́м . и҆ ѹ҆бїю цр҃ѧ е҆ді́наго · И҆ въꙁвращꙋ вс҄ѧ лю́ди к тебѣ . ꙗ҆цѣмъ же ѻ҆́браꙁомъ ѻ҆бращаеⷮсѧ невѣ́ста к мꙋж́еви свое̑мꙋ . ты б҄о то́кмо дш҃а е҆ді́наго мꙋж́а и҆́щеши . и҆ всѣ́мъ мꙋже́мъ бꙋ́детъ ми́ръ · И҆ а́бїе сло́во бы́сть преⷣ ѻ҆чи́ма а҆весоло́млима ѹ҆го́дно . и҆ преⷣ ѻ҆чи́ма всѣ́хъ ста́рецъ і҆и̑л҃евъ · И҆ рече а҆весоло́мъ приꙁовѣте м҄и хꙋсїю а҆раха́ина . и҆ слы́шимъ чт҄о и҆ꙁъ ѹ́стъ е҆го · И҆ вни́де хꙋсїѧ къ а҆весоло́мꙋ . и҆ рече а҆весоло́мъ къ хꙋсїи . гл҃ѧ по гл҃ꙋ семꙋ̀ и҆же гл҃а а҆хитофе́л̾ . сътвори́мъ л҄и по словесѝ семꙋ̀ , а҆ще ли н҄и то т҄ы гл҃и · И҆ рече хꙋсїа къ а҆весоло́мꙋ не бл҃гъ е҆сть совѣтъ сїи е҆же совѣща̀ а҆хитофе́ль си́це · И҆ рече па́ки хꙋсїѧ . т҄ы вѣ́си ѿц҃а свое̑го и҆ мꙋж́и е҆го ꙗ҆́ко си́лни сꙋть ѕѣло . и҆ гнѣвли́ви дш҃ами свои́ми . ꙗ҆́ко меⷣвѣдицы в берлоꙁѣ рага́юще . и҆л҄и ꙗ҆́ко серна̀ бо́рꙁа на́ поли . и҆ ѿц҃ъ тво́и мⷤꙋ боре́цъ , и҆ не гꙋби́тъ людїи · Се б҄о то́и самъ нн҃ѣ съкры́лсѧ е҆сть на нѣ́которомъ хо́лмѣ , и҆ли на нѣ́которомъ мѣ́стѣ . и҆ бꙋдетъ внегда̀ нападе́тъ на́ нѧ в нача́ло . и҆ ѹ҆слы́шатъ стра́жїе во́инъстїи , въскли́чꙋтъ , и҆ бꙋ́детъ съкрꙋше́нїе на люде́хъ ꙁа́днихъ , и҆же ꙁа а҆весоло́моⷨ · И҆ с҄е то́и самъ мꙋ́жъ си́ленъ . е҆мꙋже срⷣце , ꙗ҆́ко и҆ срⷣце львꙋ̀ . та́ющꙋ таиⷮ ꙗ҆́ко совѣ́сть ве́сь і҆и̑л҃ь . ꙗ҆́ко си́ленъ ѿц҃ъ твои . и҆ сн҃ове си́лныхъ вс҄и сꙋть с нимъ · Та́ко совѣтꙋѧ а҆ꙁъ и҆ совѣтова́хъ . и҆ събира́ѧ събере́тсѧ к тебѣ ве́сь і҆и̑л҃ь ѿ да́на до версавѣѧ . ꙗ҆́ко пѣсо́къ и҆же по мо́рю въ мно́жество и҆ лице твое и҆ды́и посредѣ иⷯ · И҆ прїидемъ к немꙋ на е҆ді́но мѣ́сто . і҆ и҆дѣже ѻ҆брѧ́щемъ е҆го . та́мо и҆ въполчиⷨсѧ на́ нѧ . и҆ ꙗ҆́ко спада́етъ роса̀ на́ ꙁемлю та́ко нападе́мъ на́ нѧ , и҆ не ѻ҆ста́виⷨ в не́мъ , ни е҆ді́наго же мꙋж́а , и҆же с ни́мъ · И҆ а́ще сѧ въ граⷣ съберꙋт̾ , т҄о и҆ да събере́тъ ве́сь і҆и̑л҃ь къ гра́дꙋ томꙋ ѹ́жа , и҆ въвлече́мъ и҆̀ до пото́ка , до́ндеже не ѻ҆ста́нетъ в не́мъ ни камы́къ · И҆ рече а҆весоло́мъ и҆ вс҄и мꙋж́и і҆и̑л҃ьстїи , бл҃гъ совѣтъ хꙋсїѧ а҆рихїи́на , паче совѣта а҆хитофе́лѧ , и҆ г҃ь ꙁаповѣ́да раꙁори́ти совѣтъ а҆хитофе́ль , бл҃гїи ꙗ҆́ко да наведе́тъ г҃ь на а҆весоло́ма ѕла́а вс҄ѧ · И҆ рече хꙋсїи а҆рахїи̑нъ , къ садо́кꙋ и҆ а҆виа̑ѳа́рꙋ і҆е̑ре́ѻма та́ко , и҆ та́ко совѣтова а҆хитофе́ль съ а҆весало́моⷨ , и҆ съ ста́рцы і҆и̑л҃евы , и҆ а́ꙁъ та́ко и҆ та́ко совѣща́хъ · А҆ нн҃ѣ пꙋсти́та ско́ро , и҆ въꙁвѣсти́те дв҃дꙋ гл҃юще , не пребꙋ́ди на но́щь сїю в раво́ѳѣ пꙋсты́ннѣмъ , н҄о минꙋти потщи́тесѧ е҆да ка́ко срѣтитъ цр҃ь и҆ вс҄и лю́дїе с ни́мъ · И҆ и҆ѻ҆а̑наѳа́нъ и҆ а҆хи́ма стоѧ́ста на стꙋде́нцы рохи́ли , и҆ шеⷣши рабы́ни повѣ́да и́ма с҄е , и҆ тїи шеⷣши въꙁвѣсти́ста дв҃дꙋ цр҃ю , ꙗ҆́ко не мого́ста ꙗ҆ви́тисѧ и҆ внити въ́ грⷣа · И҆ ви́дѣвъ ѧ҆̀ ѻ҆тро́чищъ , и҆ повѣ́да а҆весоло́мꙋ , і҆ и҆до́ста ѿ мѣста ѻ҆́ба ско́ро , и҆ прїидо́ста в до́мъ нѣ́коего мꙋжа ваа̑рїи́мъ , и҆ т҄ꙋ б҄ѣ ро́въ на дворѣ , и҆ влѣꙁо́ста т҄ꙋ · И҆ вꙁе́мши жена̀ положи покро́въ на ѹ́стїи рова̀ , и҆ почи на не́м̾ а҆раве́ѳъ , и҆ не раꙁꙋмѣ́ста гл҃а · И҆ прїидо́ша ѻ҆́троцы а҆весоло́мли къ женѣ в доⷨ , и҆ рѣша е́и гдѣ е҆сть а҆хима́съ і҆ и҆ѻа̑наѳа́нъ . и҆ рече и҆мъ жена̀ преидо́ша на ѻ҆́нъ по́лъ рѣкѝ . і҆ и҆ска́хꙋть е҆ю и҆ не ѻ҆брѣто́ша . и҆ въꙁврати́шасѧ въ і҆ерⷵлимъ · Бы́сть же по ѿше́ствїи и҆хъ . и҆ꙁлѣꙁо́ста и҆ꙁ ро́ва , і҆ и҆до́ста и҆ въꙁвѣсти́ша дв҃дꙋ цр҃ю . и҆ гл҃аста е҆мꙋ . въста́ните и҆ преиди ско́ро во́дꙋ ꙗ҆́ко си́це совѣща на́ вы а҆хитофе́ль · И҆ въста дв҃дъ и҆ вс҄и лю́дїе и҆же с ниⷨ . и преидо́ша и҆ѻрда́нъ , до́ свѣта ꙁаѹ́тра . і҆ и҆ ни е҆ді́нъ же не ѻ҆ста̀ и҆же не преиде и҆ѻ҆рда́нъ · И҆ а҆хитофе́ль ви́дѣ ꙗ҆́ко не събы́стьсѧ совѣтъ е҆го . и҆ ѻ҆сѣдла̀ ѻ҆слѧ̀ свое . и҆ въста́въ и҆́де в до́мъ сво́и , и҆ въ́ градъ сво́и . и҆ ꙁаповѣ́да до́мꙋ свое̑мꙋ . и҆ ѹ҆дави́сѧ и҆ ѹ́мре . и҆ погребе́нъ бы́сть въ гро́бѣ ѿц҃а свое̑го · И҆ дв҃дъ про́иде в манаи́мъ . и҆ а҆весоломъ преиде и҆ѻ҆рда́нъ са́мъ и҆ вс҄и мꙋж́и і҆и̑л҃ьстїи с нимъ · И҆ а҆месѣ́ѧ поста́ви а҆весоло́мъ въ і҆ѻ҆ава мѣ́сто ѹ҆ себѐ наⷣ вое̑во́дами и҆ а҆меса бы́сть сн҃ъ мꙋж́а нѣ́коего е҆мꙋже и҆мѧ б҄ѣ и҆е̑фе́ръ і҆и̑л҃ьтѧни́нъ . се́и вни́де къ а҆вигѣ́и дщери и҆е̑се́инѣ . сестры сарꙋ́ины мт҃ре и҆ѻ҆а́влѧ · И҆ про́иде а҆весоло́мъ и҆ ве́сь і҆и̑л҃ь в ꙁе́млю галааⷣскꙋю · И҆ бы́сть ꙗ҆́ко вни́де дв҃дъ въ по́лкъ манаи́мль , и҆ е́свїи сн҃ъ нава́совъ . ѿ крава́ѳа сн҃а а҆м̾мо́нѧ , и҆ махи́ръ сн҃ъ а҆мїи̑ль . и҆же кладава́ръ . и҆ ферꙁелїи , галааⷣскїи . и҆же къ крогели́ма · Внесо́ша , і҃ , посте́ль ѹ҆строе̑ныхъ . и҆ коно́бъ , і҃ . и҆ съсꙋ́ды ꙁда́ныи , и҆ пшени́цꙋ . и҆ ꙗ҆чме́нь и҆ мꙋкꙋ̀ , и҆ ѳꙋни́къ и҆ со́чиво . и҆ лѧщꙋ · И҆ ме́дъ и҆ ма́сло , и҆ ѻ́вцы и҆ е҆ді́но ю҆́нѧ . и҆ мле́ко говѧ́же , и҆ принесо́ша двⷣꙋ и҆ людем̾ и҆же с ни́мъ ꙗ҆́сти и҆́мъ бѣша б҄о лю́ди глаⷣни и҆ скꙋд̾ни , и҆ жаⷤни ѿ пꙋсты́ни ·
Глⷡ‍҇а , и҃і · И съглѧда̀ дв҃дъ всѣ́хъ людїи сꙋщихъ с ни́мъ . и҆ поста́ви в нихъ ты́сѧщники и҆ со́тники · И҆ посла̀ дв҃дъ г҃ ю ча́сть людїи в рꙋцѣ і҆ѻ҆а́вли . и҆ г҃ ю ча́сть в рꙋцѣ а҆ве́сѣ сн҃ꙋ сарꙋ́инꙋ , и҆ бра́та и҆ѻ҆а́влѧ . и҆ г҃ ю ча́сть е҆ѳи́тꙋ , геѳе́ѻ҆вꙋ . и҆ рече дв҃дъ к лю́демъ . шеⷣше и҆ꙁыидѣте и҆ а́ꙁъ с ва́ми · И҆ вс҄и лю́дїе рѣша не и҆ꙁыидѝ ꙗ҆́ко а҆ще побѣ́гнем . не положа́тъ на на́съ срⷣце . и҆ а҆ще ѹ́мретъ по́лъ насъ не поло́жатъ на на́съ срⷣца , и҆ гл҃аша е҆мꙋ ты б҄о е҆си въ на́съ , и҆ нн҃ѣ лꙋ́чше ꙗ҆́ко ѻ҆ста́неши въ́ градѣ на по́мощъ на́мъ · И҆ рече и҆мъ цр҃ь е҆же ѹ҆го́дное преⷣ ва́ми сътворю̀ , и ста̀ цр҃ь преⷣ вра́ты . и҆ вс҄и лю́дїе и҆схождахꙋ стори́цами , и҆ ты́сѧщами · И ꙁаповѣ́да цр҃ь и҆ѻ҆а́вꙋ и҆ а҆ве́сѣ и҆ е҆ѳе́еви гл҃ѧ . пощади́те м҄и ѻ҆́трока мое̑го а҆весоло́ма . и҆ вс҄и лю́дїе слы́шаша ꙁа́повѣдь црⷵкꙋ е҆гда ꙁаповѣ́да всѣмъ кн҃ѕемъ а҆весоло́ма ра́ди · И҆ и҆ꙁыидо́ша вс҄и лю́дїе в дꙋбра́вꙋ , сꙋпротивъ і҆и̑л҃ю . и҆ быⷵ бра́нь в дꙋбра́вѣ е҆фре́мли · И҆ падо́ша т҄ꙋ лю́ди і҆и̑л҃еви преⷣ ѻ҆́троки давы́довы . и҆ бы́сть съкрꙋше́нїе вели́ко в то́и дн҃ь . ꙗ҆́ко падо́ша т҄ꙋ ҂к҃ , мꙋж́ъ · И҆ бы́сть т҄ꙋ рас̾сы́пана бра́нь по лицꙋ̀ все́го лꙋ́га . и҆ ѹ҆мно́жисѧ лꙋ́гъ на посѣче́нїе ѿ людїи . па́че не́же посѣче ме́чь в то́и дн҃ь · И҆ побѣжа̀ а҆весоло́мъ преⷣ ѻ҆́троки давы́довы . всѣ́дъ на мща̀ свое . и҆ в̾бѣже с ниⷨ мща̀ в ча́щꙋ лꙋ́га вели́каго . и҆ ѻ҆би́тсѧ е҆мꙋ гла́вны вла́сы дꙋбѣ и҆ пови́се ме́ждꙋ нб҃омъ и҆ ꙁемле́ю . м̾ща́ же под ни́мъ про́иде · И҆ ви́дѣ и҆̀ мꙋжъ е҆ді́нъ . и҆ въꙁвѣсти и҆ѻ҆а́вꙋ и҆ рече . с҄е ви́дѣхъ ви́сѧща а҆весоло́ма на́ дꙋбѣ · И҆ рече и҆ѻ҆а́въ мꙋжеви въꙁвѣсти́вшемꙋ е҆мꙋ . сего̀ л҄и е҆си ви́дѣлъ т҄о почто̀ нѣ́си е҆го ѹ҆би́лъ т҄ꙋ на ꙁемлѝ , и҆ а́ꙁъ да́лъ т҄и бы́хъ н҃ си́кль сребра̀ и҆ по́ѧсъ е҆ді́нъ · И҆ рече мꙋж́ъ и҆ѻ҆а́вꙋ . а҆ще т҄ы вложи́ши в рꙋ́цѣ моѝ . ҂а҃ си́кль сребра̀ . т҄о не въꙁложꙋ̀ рꙋкѝ мое́ѧ на сн҃а цр҃ева , слы́шахомъ б҄о ꙗ҆́ко ꙁаповѣ́да цр҃ь въ ѹ́ши тебѣ и҆ а҆ве́сѣ , и҆ е҆ѳїе́ви гл҃ѧ . съблюдѣте м҄и ѻ҆троча́те а҆весоло́ма · Не сътвори́те дш҃и е҆го непра́ведна . поне́же всѧ́ка ве́щь преⷣ цр҃емъ не ѹ҆таи́тсѧ . а҆ т҄ы стои́ши сꙋпроти́въ е҆мꙋ · И҆ рече и҆ѻ҆а́въ с҄е аⷥ начнꙋ̀ . а҆ не пребꙋдꙋ преⷣ тобо́ю . и҆ въꙁе́мъ и҆ѻ҆а́въ і҃ стрѣ́лъ в рꙋ́цѣ своѝ . и҆ вонꙁѐ ѧ҆̀ въ срⷣце а҆весоло́мꙋ . сꙋщꙋ е҆мꙋ е҆ще жи́вꙋ на́ дꙋбѣ · И҆ ѻ҆б̾стꙋпи́ша , і҃ ѻ҆́трокъ носѧ́щїѝ ѻ҆рꙋжїе и҆ѻ҆а́вле , и҆ ѹ҆би́ша а҆весоло́ма и҆ ѹ҆мори́ша и҆̀ · И҆ въстрꙋбѝ и҆ѻ҆а́въ трꙋбо́ю . и҆ въꙁврати́шасѧ лю́дїе не гна́ти въ слѣ́дъ і҆и̑л҃ѧ , ꙗ҆́ко ꙁапретѝ и҆ѻ҆а́въ лю́демъ · И҆ вꙁе́мъ и҆ѻ҆а́въ а҆весоло́ма . въве́рже и҆̀ въ про́паⷵ вели́кꙋ  , и҆ скла̀ наⷣ нимъ кꙋ́пꙋ ка́менїѧ вели́кꙋ  , и҆ всѝ і҆и̑л҃ьтѧ́не бѣжа́ша на се́ла своѧ̀ · А҆весоло́м же прежде жиⷡ‍҇ сы́и поста́вилъ б҄ѣ сто́лпъ себѣ , въ ѹ҆до́лїи црⷵтѣй в не́иже поги́бе  . рече б҄о нѣсть м҄и сн҃а на па́мѧть , и҆́мени мое̑го . и҆ нарече сто́лпъ и҆́менемъ свои̑мъ . и҆ нарече е҆го рꙋко́ю а҆весоло́млею е҆сть и҆ до дне́шнѧго дн҃е · И҆ а҆хима́съ сн҃ъ садо́ковъ рече къ и҆ѻ҆авꙋ . текꙋ л҄и и҆ въꙁвѣщꙋ цр҃ю ꙗ҆́ко сꙋдѝ са́мъ г҃ь ѿ рꙋкѝ вра́гъ е҆го . И҆ рече и҆ѻ҆а́въ не добро̀ мꙋж́ꙋ въꙁвѣсти́ти дне́сь . н҄о въꙁвѣсти́ши въ дн҃ь дрꙋгїи . а҆ въ дне́шнїи дн҃ь не добро̀ въꙁвѣще́нїе . поне́же сн҃ъ цр҃въ ѹ҆ме́рлъ е҆сть · И҆ рече и҆ѻ҆а́въ хꙋсїи шеⷣ повѣ́жъ цр҃ю е҆ли́ко ви́дѣ . и҆ покло́ньсѧ хꙋсїи и҆ѻ҆а́вꙋ і҆ и́де · И҆ приложѝ и҆ е҆щѐ а҆хи́ма сн҃ъ садо́ковъ рещѝ къ и҆ѻ҆а́вꙋ . т҄о чт҄о стою̀ , н҄о да и҆ а́ꙁъ текꙋ̀ въ слѣ́дъ хꙋсїѧ́ . и҆ реⷱ‍҇ и҆ѻ҆а́въ почто̀ т҄ы хо́щеши тещѝ сн҃е мой . грѧдѝ н҄о нѣ́сть добро̀ въꙁвѣще́нїе нивъчто́же , хо́щеши ты̀ и҆тѝ · И҆ рече а҆хи́ма т҄о что̀ м҄и бꙋдетъ а҆ще текꙋ̀ , и҆ рече е҆мꙋ и҆ѻ҆а́в̾ тецы̀ . и҆ теча́ше а҆хи́ма пꙋте́мъ про́стымъ . і҆ и҆ꙁминꙋ̀ хꙋсїю · И дв҃дъ седѣ посредѣ двою вра́тъ . і҆ и҆дѧ́ше стра́жъ , в пола́тꙋ две́рїю къ стенѣ , и҆ въꙁдви́гъ ѻ҆́чи своѝ ви́дѣ и҆ с҄е мꙋжъ текїи е҆ді́нъ преⷣ ниⷨ . И҆ въꙁопѝ стра́ж̾ и҆ скаꙁа̀ цр҃еви . и҆ реⷱ‍҇ цр҃ь а҆́ще е҆ді́нъ е҆сть бꙋ́детъ въꙁвѣщенїе въ ѹ҆стⷯѣ е҆го . і҆ и҆дѧ̑ше и҆ды́и и приближа́ѧсѧ · И҆ ви́дѣ стра́жъ мꙋжа дрꙋга́го текꙋща . и҆ въꙁопѝ къ две́ремъ и҆ ре́че . с҄е мꙋ́жъ дрꙋгы́и текїи е҆ді́нъ . и҆ ре́че цр҃ь и҆ то́й е҆сть въꙁвѣща́ѧ · И҆ рече стра́жъ , а҆́ꙁъ ви́дѣхъ тече́нїе пр́ьваго . ꙗ҆́ко тече́нїе а҆хима́са сн҃а садо́кова . и҆ реⷱ‍҇ цр҃ь , мꙋ́жъ бл҃гъ с҄е совѣща́етъ бл҃гыню приходѧ́щꙋю · И҆ въꙁопѝ а҆хима́съ реⷱ‍҇ къ цр҃ю ми́ръ т҄и . и҆ поклони́сѧ цр҃ю преⷣ лицемъ е҆го до ꙁемлѧ̀ . и҆ рече блⷵвеⷩ‍҇ г҃ь б҃ъ тво́и , и҆же ꙁатворѝ мꙋ́жа въꙁдви́жꙋща рꙋки и҆хъ на господи́на свое̑го цр҃ѧ · И҆ рече цр҃ь ми́ръ ѻ҆́трочищꙋ мое̑мꙋ а҆весоло́мꙋ , а҆́ще жи́въ е҆сть . и҆ рече а҆химасъ ви́дѣхъ мно́жество вели́ко веселѧ́щесѧ . внегда̀ ѿпꙋща́ше м҄ѧ и҆ѻ҆а́въ ра́бъ цр҃евъ раба̀ твое̑го , и҆́ного же не раꙁꙋмѣ́хъ ничт҄оже · И҆ рече цр҃ь въꙁвратисѧ и҆ ста́ни ꙁд̑ѣ . и҆ шеⷣ съꙁа́дꙋ ста̀ , и҆ с҄е хꙋсїи въ слⷣѣ е҆го прїиде , и҆ реⷱ‍҇ цр҃ю въꙁвѣща́етсѧ господи́нꙋ мое̑мꙋ цр҃ю ꙗ҆́ко сꙋди г҃ь днⷵе ѿ рꙋки всⷯѣ въста́ющиⷯ на́ тѧ · И҆ реⷱ‍҇ цр҃ь к хꙋсїѝ миⷬ‍҇ л҄и ѻ҆тро́чищꙋ мое̑мꙋ а҆весоло́мꙋ а҆́ще жиⷡ‍҇ е҆сть и҆ рече хꙋсі́и , да бꙋдеⷮ ꙗ҆́ко ѻ҆́трочищ̾ , вра́ѕи господи́на мое̑го цр҃ѧ и҆ вс҄и е҆ли́ко иⷯ въста́ша на́нь ꙁло́бою · И҆ смѧтесѧ цр҃ь , и҆ вꙁы́де на полатꙋ двор̾скꙋю и҆ плакасѧ го́рко по а҆весоло́мѣ , и҆ тако реⷱ‍҇ в̾ плачѝ своеⷨ сн҃ꙋ мо́и а҆весоло́ме . сн҃ꙋ мо́и сн҃ꙋ мо́и а҆весоло́ме . кт҄о м҄и даⷵ смр҃ть в̾ тебѐ мѣ́сто , да быⷯ а҆́ꙁъ въ тебѐ мѣ́сто , а҆весоломе сн҃ꙋ мо́и сн҃ꙋ мо́и сн҃ꙋ мо́и а҆весоло́ме ·
Глⷡ‍҇а , ѳ҃і · И повѣ́даша і҆ѻ҆а́вꙋ гл҃юще , с҄е цр҃ь пла́чеⷮ и҆ рыда́етъ по а҆весоло́мѣ · И҆ бы́сть сп҃се́нїе в то́й дн҃ь в рыда́нїе всⷨѣ люде́мъ , ѹ҆слы́шаша б҄о лю́дїе в то́й дн҃ь глⷵа гл҃ющъ , ꙗ҆́ко печа́ленъ е҆сть цр҃ь ѻ҆ сн҃ꙋ свое̑мꙋ · И҆ ѹ҆крадахꙋсѧ людїе в то́й дн҃ь въходѧ́ще въ́ граⷣ , ꙗ҆́коже кра́дꙋщесѧ лю́дїе ѻ҆срамленїи , и҆ внегда̀ бѣга́ти и҆мъ ѿ бра́ни · И҆ цр҃ь съкры̀ лице свое , и҆ въꙁопѝ цр҃ь гла́сомъ вели́ким̾ гл҃ѧ сн҃ꙋ мо́и а҆весоло́ме , а҆весоло́ме сн҃ꙋ мо́и · И҆ вни́де и҆ѻ҆а́въ къ цр҃ю в доⷨ , и҆ рече посрами́лъ е҆си днⷵь лицѐ рабъ свои̑хъ всѣхъ , и҆ꙁемшихъ днⷵь дш҃ꙋ твою̀ ѿ смр҃ти , и҆ дш҃и сн҃овъ твоиⷯ и҆ дще́рїи твои̑хъ , и҆ дш҃а же́нъ твоиⷯ и҆ поⷣложниць твоиⷯ всѣ́хъ · Є҆́же люби́ти ненави́дѧщаѧ тебѐ , и҆ ненави́дѣти лю́бѧщаѧ т҄ѧ , ꙗ҆́ви́лъ б҄о е҆си днⷵь ꙗ҆́ко не сꙋть т҄и кнѧ́ѕи ни́же ѻ҆́троцы н҄о раꙁꙋмѣхъ днⷵь , ꙗ҆́ко а҆́ще б҄ы авесоло́мъ живъ бы́лъ , т҄о мы вс҄и днⷵь мр҃тви бы́хомъ бы́ли , ꙗ҆́ко с҄е ли право есть преⷣ ѻчи́ма твои́ма · И҆ нн҃ѣ въстаⷡ‍҇ и҆ꙁы́ди , и҆ гл҃и въ срⷣца рабо́мъ свои́мъ , ꙗ҆́ко ѻ҆ г҃ѣ клѧ́хсѧ , ꙗ҆ко а҆́ще не и҆ꙁы́деши днⷵь , не ѻста́неⷮ н҄и е҆ді́нъ мꙋжъ с тобо́ю в но́щъ сїю и҆ раꙁꙋмѣ́и в себѣ ꙗ҆́ко ꙁл҄о ти есть с҄е па́че всего̀ ꙁл҄а , ꙗ҆́же прїидо́ша ѿ ю҆́ности твое́ѧ до нн҃ѣ · И въставъ цр҃ь сѣдѣ на полатѣ при дверехъ , и҆ въꙁвѣстиша с҄е всⷨѣ людемъ гл҃юще . с҄е цр҃ь сѣдитъ въ двереⷯ , и҆ внидо́ша вс҄и лю́дїе преⷣ лице цр҃ево преⷣ двери , а҆ мꙋ́жи і҆и̑л҃еви бѣжа́ша на се́ла своа̀ · Прѧ́хꙋсѧ вс҄и лю́дїе въ всѣхъ колѣнаⷯ іи̑л҃евыхъ . гл҃юще цр҃ь дв҃дъ и҆ꙁба́ви ны ѿ всѣхъ вра́гъ нашихъ . и҆ с҄е и҆ꙁѧⷮ насъ ѿ рꙋкѝ и҆ноплеме́нничъ . и҆ нн҃ѣ бѣжа̀ ѿ ꙁемлѧ̀ , и҆ ѿ црⷵтва свое̑го ѿ а҆весоло́ма · А҆весоломъ же е҆гоже пома́ꙁахомъ намъ на црⷵтво . и҆ ѹ́мре въ бра́ни . и҆ нн҃ѣ чт҄о вы ѻ҆слꙋша́е̑тесѧ е҆же не въꙁврати́тисѧ къ цр҃ю · И҆ гл҃ъ всего і҆и̑л҃ѧ прїидетъ къ цр҃ю . и҆ цр҃ь дв҃дъ пꙋсти къ садо́кꙋ и҆ къ а҆виа̑ѳарꙋ і҆е̑ре́ѻ҆мъ гл҃ѧ . рцѣте та́ко ста́рцемъ і҆ѹ́динамъ гл҃юще почто̀ бы́сте послѣднїи , е҆же въꙁъврати́ти цр҃ѧ в до́мъ е҆го . сло́во же всего і҆и̑л҃ѧ прїиде въ до́мъ е҆го · Бра́тїѧ моѧ е҆сте . и҆ ко́сти моѧ е҆сте . и҆ пло́ть моѧ в҄ы е҆сте , т҄о почто̀ бы́сте послѣ́днїи . е҆же въꙁврати́ти цр҃ѧ в до́мъ е҆го · И҆ а҆веса́ю рцѣте нѣ́си л҄и ко́сть моѧ и пло́ть моѧ т҄ы е҆си . и҆ нн҃ѣ с҄е м҄и да сътвори́тъ б҃ъ . и҆ с҄е да приложитъ а҆ще не бꙋ́деши кн҃ѕь си́лы , предо мно́ю , по всѧ дн҃и въ и҆ѻ҆а́ва мѣ́сто · И҆ та́ко преклони срⷣца всѣ́хъ мꙋжїи , і҆ѹ́динъ , ꙗ҆́ко мꙋж́а е҆ді́наго . и҆ посла́ша къ цр҃ю гл҃юще . да въꙁврати́шисѧ т҄ы и҆ вс҄и рабѝ твои · И҆ въꙁврати́сѧ цр҃ь и҆ прїиде до і҆ѻ҆рда́на . и҆ мꙋж́и і҆ѹ́дины прїидо́ша въ галга́лꙋ , и҆ꙁыити на срѣте́нїе цр҃ю . превести цр҃ѧ чре́съ і҆ѻ҆рда́нъ · И҆ ѹ҆скори семе́и сн҃ъ гира́мъ сн҃а и҆е̑меѻ҆ва . и҆же ѿ ваѹ҆ри́ма . и҆ сни́де с мꙋжъми і҆ѹ́диными , на срѣте́нїе цр҃ю дв҃дꙋ , и҆ ҂а҃ , мꙋж́ъ с ни́мъ , ѿ венїа̑ми́на и҆ сива ѻ҆́трокъ до́мꙋ саѹ́лѧ . и҆ е҃і , сн҃овъ е҆го с ниⷨ , и҆ к҃ , ра́бъ е҆го с ни́мъ , и҆ ѹ҆пра́виша на і҆ѻ҆рда́нъ пꙋть преⷣ цр҃емъ · И҆ послꙋжи́ша слꙋже́нїемъ ѻ҆ преведе́нїи цр҃евѣ , и҆ преидо́ша мꙋж́и да пренесⷮꙋ до́мъ цр҃евъ , и҆ сътвори́тъ пра́вое преⷣ ѻ҆чи́ма е҆го , и҆ семе́и сн҃ъ гира́м̾ , падѐ на лицы̀ свое̑мъ преⷣ цр҃емъ , вънегда̀ прехожда́ше і҆ѻ҆рданъ · И҆ реⷱ‍҇ къ цр҃ю дабы не помышлѧ́лъ господи́н̾ мои беꙁако́нїѧ , и҆ не помѧни е҆ли́ко съгрꙋ́би ра́бъ твои въ дн҃ь ѻ҆́нъ , во́ньже господи́нъ мои цр҃ь съхожда́ше и҆ꙁъ і҆ерⷵлима , ни съдръжи сего въ срⷣцы свое̑мъ · И҆ раꙁꙋмѣ ра́бъ тво́и ꙗ҆́ко а҆ꙁъ съгрѣши́хъ , и҆ с҄е а҆ꙁъ прїидо́хъ дне́сь , первїе всего і҆и̑л҃ѧ до́мꙋ і҆ѻ́сифлѧ , е҆же сни́ти м҄и на срѣте́нїе господи́нꙋ мое̑мꙋ цр҃ю · И҆ ѿвеща̀ а҆ве́са сн҃ъ сарꙋ́инъ , и҆ рече сего л҄и ра́ди не ѹ҆мр҃тви́тсѧ семе́и , ꙗ҆́ко проклѧⷮ х҃а гн҃ѧ · И҆ рече дв҃дъ чт҄о мнѣ и҆ ваⷨ сн҃ове сарꙋ́ины , ꙗ҆́ко бы́сте мнѣ днⷵь въ навѣтъ , дне́сь не ѹ҆мр҃тви́тсѧ мꙋж́ъ ѿ і҆и̑л҃ѧ , ꙗ҆́ко не вѣдали дне́сь и҆же црⷵтвова́ти и҆́мамъ и҆ а́ꙁъ наⷣ і҆и̑л҃емъ · И҆ рече цр҃ь к̾ семе́ю , не ѹ́мреши , и҆ клѧ́тсѧ е҆мꙋ цр҃ь · И҆ се ме́м̾ѳивосте́и сн҃ъ и҆ѻ҆а̑наѳа́нь , сн҃а саѹ́лѧ , сни́де на срѣте́нїе цр҃ю , и҆ не ѻ҆мы́въ но́гꙋ своею , и҆ не ѻ҆брѣ́ꙁова но́готь рꙋ́кꙋ свое́ю , ниже ѹ҆тва́ри бра́ды своеѧ , и҆ ри́ꙁъ свои̑хъ не пра̀ , ѿ дн҃е того во́ньже и҆ꙁы́иде цр҃ь , до дн҃е во́ньже въꙁы́иде с миромъ въ і҆ерⷵлиⷨ · И҆ бы́сть егда̀ въниде въ і҆ерⷵлимъ на срѣте́нїе цр҃ю , и҆ рече емꙋ цр҃ь , чт҄о с҄е ꙗ҆́ко не и́де съ мно́ю мем̾ѳивосте́и · И҆ рече к немꙋ мем̾ѳивосте́и , г҃и мои цр҃ю , небрежѐ менѐ ра́бъ мои , ꙗ҆́ко рече ра́бъ твои е҆мꙋ , ѻ҆сѣдла́и м҄и ѻ҆слѧ̀ и҆ всѣ́дъ на нѐ і҆ и҆дꙋ съ цр҃емъ , ꙗ҆́ко хро́мъ е҆смь а҆́ꙁъ ра́бъ твои · И ѻ҆болга раба твое̑го къ господи́нꙋ мое̑мꙋ цр҃ю , и҆ господи́нъ мои цр҃ь , ꙗ҆́ко а́гг҃лъ бж҃їи сътвори бл҃гое преⷣ ѻ҆чи́ма твои̑ма · Ꙗ҆́ко не бѣ ве́сь до́м̾ ѿц҃а мое̑го , раꙁвѣ мꙋж́и винные смр҃ти господинꙋ мое̑мꙋ цр҃ю , и҆ посадилъ е҆си раба̀ твое̑го съ ꙗ҆дꙋщими на трапе́ꙁѣ твое́и , ѿ чїе́ѧⷤ‍ⷷ рꙋки бꙋдеⷮ м҄и е҆ще ѻ҆правле́нїе , и҆ воꙁопити м҄и е҆щѐ къ цр҃ю · И҆ реⷱ‍҇ е҆мꙋ цр҃ь . почто̀ гл҃еши и҆ е҆ще словеса̀ твоѧ . рѣхъ т҄и и҆ си́во раꙁдѣли́те себѣ се́ла · И рече меⷨѳивосте́и къ цр҃ю т҄о ѹ҆же вс҄е да прїимеⷮ поне́же прїиде господи́нъ мои цр҃ь въ ми́ре в до́мъ сво́и · Посе́м же верꙁелі́и и҆же ѿ галади́ты сни́де , ѿ е҆кроголи́ма , и҆ пре́иде съ цр҃емъ и҆ѻ҆рдаⷩ‍҇ , е҆же превести е҆го череꙁъ и҆ѻ҆рданъ · И верꙁелїи́ мꙋжъ ста́ръ ѕѣ́ло ꙗ҆́ко п҃ , лѣтъ , и҆ то́и напита̀ цр҃ѧ . вънегда̀ живѧ́ше въ манаи́мѣ . ꙗ҆́ко и҆ мꙋжъ бѣ велїи ѕѣ́ло · И҆ рече цр҃ь къ верꙁелі́ю , ты̑ мине́ши съ мно́ю и҆ прекор̾млю̀ ста́рость твою . съ собо́ю въ і҆ерⷵлі́мѣ · И рече верꙁелїи къ цр҃ю . коли́ко дн҃їи живота̀ мое̑го ꙗ҆́ко да въꙁы́идꙋ съ цр҃ем̾ въ і҆ерⷵлі́м̾ · ѹ҆же сы́и ѻ҆смидесѧтъ лѣтъ а҆́ꙁъ дне́сь е҆смъ . не раꙁꙋмѣ́ю а҆ꙁъ по́средѣ бл҃га и҆ посредѣ лꙋка́ва , и҆л҄и раꙁꙋмѣ́етъ е҆ще ра́бъ твои е҆же ꙗ҆́м̾ и҆л҄и е҆же пі́ю . и҆л҄и ѹ҆слы́шꙋ гла́съ е҆ще пою́щихъ , и҆л҄и въспѣва́ющиⷯ , да въскꙋю т҄и бꙋдеⷮ е҆ще ра́бъ тво́и в тѧ́жести господи́нꙋ мое̑мꙋ цр҃ю · Ма́ло пре́иде ра́бъ тво́и і҆ѻ҆рда́на съ цр҃емъ . и҆ почто̀ въꙁдае́тъ м҄и цр҃ь въꙁда́нїе с҄е · да въꙁвратитъсѧ нн҃ѣ ра́бъ твои , и҆ ѹ҆мрꙋ̀ нн҃ѣ въ́ градѣ мое́мъ , ѹ҆ гроба ѿц҃а мое̑го и҆ ма́тере мое́ѧ , и҆ с҄е рабъ тво́и сн҃ъ мо́и хамаа́мъ , пре́идетъ съ гм҃ъ мои́мъ цр҃емъ · И҆ сътвори́ши е҆мꙋ бл҃гое преⷣ ѻ҆чи́ма твои́ма . и҆ рече цр҃ь к немꙋ со мно́ю да пре́идетъ хамаам̾ и҆ а́ꙁъ сътворю̀ е҆мꙋ бл҃гое преⷣ ѻчи́ма мои́ма . и҆ вс҄е е҆ли́ко и҆ꙁбере́тъ себѣ ѹ҆ менѐ сътворю̀ е҆мꙋ . И҆ преидо́ша вс҄и лю́дїе і҆ѻ҆рда́нъ . и҆ цр҃ь преиде и҆ цѣлова̀ верꙁелі́ю . и҆ блⷵви е҆го и҆ ѿпꙋсти е҆го̀ в до́мъ е҆го · И҆ прїиде цр҃ь в̾ галга́лꙋ и хамаа́м̾ прїиде с нимъ , и҆ вс҄и лю́ди і҆ѹ́дини прехожда́хꙋ съ цр҃емъ , и҆ с҄е по́лъ людїи і҆и̑л҃евъ · И с҄е вс҄и лю́дїе і҆и̑л҃еви прїидо́ша къ цр҃ю , и҆ рѣша к немꙋ̀ , чт҄о с҄е ѹ҆крадо́ша тебе бра́тїѧ на́ша мꙋжи і҆ѹ́дины , и҆ преведо́ша цр҃ѧ и҆ до́мъ е҆го чресъ і҆ѻ҆рда́нъ , и҆ вс҄и мꙋжи дв҃двы с ни́мъ · И҆ ѿвѣща́ша вс҄и мꙋжи і҆ѹ́дины , къ мꙋжемъ і҆и̑л҃евомъ , и҆ рѣша ꙁане приближи́сѧ к на́мъ цр҃ь почто́ сѧ гнѣ́ваете ѻ҆ словесѝ се́мъ . е҆да ꙗ҆́ди ꙗ҆́хомъ ѿ цр҃ѧ , ил҄и ѻ҆дѣ́нїе да́сть на́мъ , и҆л҄и мꙋжескъ по́лъ ѿꙗ҆́тъ ѿ на́съ · И҆ ѿвѣща́ша мꙋжи і҆и̑л҃ьстїи к мꙋж́емъ і҆ѹ́динымъ , и҆ рѣша , і҃ , рꙋкъ м҄ы ѹ цр҃ѧ и҆ въ давы́де е҆сми па́че тебѐ , и҆ первенецъ а҆ꙁъ л҄и е҆смъ , и҆ли ты̀ . да почто̀ ѹ҆карѧ́еши м҄ѧ , и҆ не въмѣни́сѧ сло́во мое прежде менѐ і҆ѹ́де ѻ҆брати́ти цр҃ѧ мн҄ѣ , и҆ ѻ҆тѧгча̀ сло́во мꙋжїи іѹ́динъ , паче слове́съ мⷤꙋ і҆и̑л҃въ ·
Глⷡ‍҇а , к҃ · И т҄ꙋ нарица́емъ сн҃ъ беꙁакоⷩ‍҇ныи , и҆́мѧ е҆мꙋ саве́и . сн҃ъ въхо́ровъ . мꙋжъ и҆е̑мене́ѻ҆въ . и҆ въстрꙋбѝ трꙋбо́ю и҆ рече нѣ́сть намъ ча́сти съ дв҃домъ , ни́же достоѧ́нїѧ на́мъ ѹ҆ сн҃а і҆ѻ҆сѣ́ева . въꙁврати́тесѧ мꙋжи в се́ла ва́ша і҆и̑л҃ьтеска · И҆ ѿстꙋпи́ша вс҄и мꙋжи і҆и̑л҃еви ѿ дв҃да до саве́и . сн҃а въхо́рова . мꙋжи же і҆ѹ́дины прилепишасѧ къ цр҃ю свое̑мꙋ ѿ і҆ѻ҆рда́на даже и҆ до і҆ерⷵли́ма · И҆ вни́де дв҃дъ въ до́мъ сво́и въ і҆ерⷵлиⷨ и҆ поꙗ҆́тъ цр҃ь , і҃ . подло́жницъ своиⷯ ꙗ҆́же б҄ѣ ѻ҆ста́вилъ стрещѝ до́мъ свои ѿ до́мꙋ стражбы̀ и҆ прекормѝ ѧ҆̀ и҆ ѿто́лѣ не вни́де к ни́мъ . и҆ бѣша хранѧ́щесѧ до дн҃е см҃рти е҆го . вдо́в̾скї живꙋщи · И҆ рече цр҃ь къ а҆меса́и соꙁовѝ мꙋж і҆ѹдины тремѝ дн҃ьми т҄ы бꙋди с ни́ми · И҆ и́д а҆меса́и събра́ти мꙋжъ і҆ѹ́диныⷯ . и҆ ѹ҆медлѝ ѡ вре́мене . ꙗ҆́коже повелѣ е҆мꙋ дв҃дъ и҆ рече дв҃дъ к а҆ве́сѣ . нн҃ѣ ѕл҄о сътвори́т̾ наⷨ саве́и сн҃ъ вехо́рь па́че а҆весоло́ма · И҆ нн҃ѣ т҄ы пои̑мѝ съ собо́ю ѻ҆́т роки господи́на свое̑го . и҆ женѝ въ слѣ́дъ е҆го . е҆д ка́ко ѻ҆брѧ́щеⷮ себѣ гра́ды тве́рды , и҆ ꙁастѣниⷮсѧ ѿ ѻ́чїю на́шею · И҆ и҆ꙁыидо́ша въ слⷣѣ е҆го а҆меса́и и҆ мꙋжи и҆ѻ҆а́вли . и҆ ѻ҆ хереⷴ‍҇ и҆ ѻ҆ фелеѳъѳі́и . и҆ вс҄ си́лнїи і҆ и҆ꙁыидо́аш и҆ꙁъ і҆ерⷵлі́ма . гна́ти въ слѣ саве́ѧ , сн҃а вохо́рїева · И҆ е҆гда̀ бѧ́хꙋ ѹ҆ ка́мени ве ли́каго и҆же въ гаваѻ́нѣ и҆ а҆меса́и и҆ꙁы́иде пр ни́ми . и҆ѻ҆а́въ препоꙗ҆́санъ ри́ꙁами ѻ҆дѣꙗ҆́нїѧ свое̑го и҆ верхꙋ̀ того̀ препоѧ́санъ мече́мъ . припрѧ́же нымъ при чре́слѣхъ е҆го . въ но́жнахъ е҆го и҆ е҆гд ѿи́де . и҆ ме́чь и҆ꙁъсꙋ́нꙋсѧ и҆ не падѐ · И҆ рече и҆ѻ а́въ а҆меса́ю . ꙁдра́въ л҄и е҆си бра́те . и҆ прї ꙗ҆́тъ і҆ѻ҆а́въ рꙋко́ю де́сною ꙁа бра́дꙋ а҆меса́е̑в лобꙁа́ти и҆̀ хотѧ̀ · А҆меса́и же не бреже́сѧ меча̀ и҆же при бе́дрꙋ и҆ѻ҆а́влю . и҆ впадѐ на́нь ѡ и҆ѻа́ва ме́чь въ чре́сла е҆го і҆ и҆ꙁлїѧ́сѧ чрево е҆го н ꙁемлю . и҆ не повто́ри е҆го и҆ ѹ҆́мре т҄ꙋ а҆меса́и . и҆ѻ҆а́в же и҆ а҆ве́са бра́тъ е҆го гна́ста в слѣдъ саве́ѧ сн҃а вохо́рѧ · И҆ мꙋжъ ста̀ над ни́м нѣ́кто ѿ ѻ҆́трокъ и҆ѻ҆а́вль и҆ рече кт҄о хотѧ́ бы́ти дв҃двъ въ слѣдъ и҆ѻ҆а́ва и҆ а҆ве́са да и детъ · А҆меса́и ме́ртвъ валѧ́шесѧ въ кро́в посредѣ пꙋтѝ . и҆ ви́дѣвъ мꙋжъ ꙗ҆́ко стоѧⷮ вс҄ лю́дїе . и҆ съвратѝ а҆меса́ѧ с пꙋтѝ на село̀ . въꙁложа́ше на́нь ри́ꙁы ви́дѧще вс҄ѧ приходѧ́щаѧ наⷣ не́го и҆ ста́юща · И҆ бысть е҆гда̀ принесо ша ѿ пꙋтѝ . и҆ прїидо́ша вс҄и мꙋжи і҆и̑л҃еви въ слѣдъ и҆ѻ҆а́ва е҆же гна́ти въ слѣдъ саве́ѧ сн҃ вохо́рѧ · Но се́и ѻ҆бышеⷣ вс҄ѧ колѣ́на і҆и̑л҃ева . и҆ прї иде въ е҆ве́ль и҆ въ е҆ѳъмахꙋ́рꙋ , и҆ вс҄и въ ха рꙋ́и . и҆ вс҄и гра́ды събра́шасѧ , і҆ и҆до́ша в слѣ́дъ е҆го · И҆ пришеⷣше и҆ въполчи́шасѧ на́нь коло , и҆ во е҆ве́лѣ . и҆ въ ѳарма́хꙋ . и҆ въꙁе́мш число̀ рас̾сы́пашасѧ ꙗ҆́ко и҆ пе́рсть на граⷣ и҆ стоѧ́ше ѹ҆ прь́выѧ стѣны̀ гра́да . и҆ вс҄и лю́дїе и҆же съ и҆ѻавомъ дꙋ́мающе ка́ко б҄ы шлѝ и҆ ниꙁложи́ли стѣны граⷣныѧ · И҆ рече жена̀ мꙋ́дра съ гра́да . и҆ рече слы́шите м҄ѧ слы́шите . і҆ и҆ рцѣ́те и҆ѻ҆а́вꙋ да приближиⷮсѧ до ꙁдѣ и҆ гл҃ю к не́мꙋ · И҆ приближи́сѧ к не́и и҆ѻ҆а́въ и҆ реⷱ‍҇ жена̀ т҄ы ли е҆си и҆ѻ҆аⷡ‍҇ ѻ҆н же реⷱ‍҇ а҆ꙁъ · И҆ реⷱ‍҇ е҆мꙋ жена̀ послꙋш́аи словеⷵ рабы̀ свое́ѧ . и҆ реⷱ‍҇ е́и и҆ѻ҆аⷡ‍҇ послꙋш́аю  · И҆ реⷱ‍҇ с҄е слово гл҃ах̾ гл҃ющи къ старѣ́ишинаⷨ вопроша́ема вопросѝ во е҆ве́ли , и҆ въ е҆н̾да́нѣ . а҆ще ѻ҆скꙋдѣша е҆же положи́ша вѣ́рнїи і҆и̑л҃еви . вопраша́ю̑ще въспро́сѧⷮ во е҆ве́ли , и҆ та́ко рече а҆ще ѻ҆скꙋдѣша . А҆ꙁъ е҆смъ въ ми́ръ , и҆ ѹ҆тверже́нїе і҆и̑л҃ево . ты́ же и҆́щеши ѹ҆мори́ти гра́дъ . и҆ ма́тере гра́дъ і҆и̑левъ . и҆ почт҄о ты̀ потоплѧ́еши достоѧ́нїе гн҃е · И҆ ѿвѣща̀ и҆ѻ҆а́въ рече млⷵтивыи млⷵтивы́и а҆ще потоплю̀ . и҆ а́ще раꙁрꙋшꙋ̀ · Не та́ко сло́во . ꙗ҆́ко мꙋжъ со горы̀ е҆фрѣ́млѧ . саве́и сн҃ъ вохо́рь и҆́мѧ е҆мꙋ . то́и вꙁѧ́т̾ рꙋ́кꙋ свою на цр҃ѧ дв҃да . дади́те м҄и то́кмо того̀ е҆ді́наго . и҆ ѿи́демъ кро́мѣ ѿ гра́да . и҆ рече жена̀ къ и҆ѻ҆а́вꙋ . с҄е глава̀ е҆го све́ржеⷮсѧ к тебѣ съ стѣны̀ граⷣныѧ · И҆ вни́де жена̀ къ всѣмъ лю́демъ . и҆ гл҃а къ всемꙋ̀ гра́дꙋ мꙋ́дростїю свое́ю . и҆ ѿсѣко́ша главꙋ̀ саве́инꙋ сн҃а вохо́рѧ . и҆ съверго́ша ю҆̀ къ и҆ѻ҆а́вꙋ . і҆ и҆ѻ҆а́въ въстрꙋбѝ в̾ трꙋбꙋ̀ . и҆ раꙁыидо́шасѧ мꙋжи ѿ гра́да вс҄и на се́ла своѧ̀ . а҆ и҆ѻ҆а́въ въꙁврати́сѧ въ і҆ерⷵлиⷨ къ цр҃ю · Бѣ б҄о и҆ѻ҆а́въ надо всѣмѝ си́лными і҆и̑л҃евыми . и҆ ванѣѧ сн҃ъ и҆ѻ҆да́евъ . наⷣ хе́рїю . и҆ наⷣ велеѳі́ею · А҆донира́мъ же наⷣ да́ньми . и҆ а҆сафаⷮ сн҃ъ а҆хилꙋ́ѳъ . воспомина́ѧ , и҆ сꙋса́ра кни́гочїи , и҆ садо́хъ . и҆ а҆вїа̑ѳа́ръ і҆е̑ре́ѧ · Геи́ра . и҆ ѻ҆аи́ръ бы́сть жреⷰ‍҇ дв҃двъ ·
Глⷡ‍҇а , к҃а · И бы́сть гла́дъ на ꙁемлѝ въ дн҃и дв҃двѣ , г҃ , лѣта , лѣто подле лѣ́та . и҆ въꙁыска̀ дв҃дъ лица̀ гн҃ѧ · И҆ рече г҃ь саѹ́ла ради и҆ проли́тїѧ кро́ве до́мꙋ е҆го ѻ҆бидѝ ѻ҆би́да сїа е҆сть поне́же ѹ҆мрътвѝ гаваѻ҆ни́ты · И҆ приꙁва̀ цр҃ь гаваѻ҆ни́ты , и҆ рече к ни́мъ . и҆ гаваѻ҆ни́тѧне . не сꙋть сн҃ове і҆и̑л҃еви . н҄о ѿ сѣмене а҆м̾море́и̑на , н҄о сн҃ове і҆и̑л҃еви клѧ́шасѧ к ниⷨ ꙗ҆́ко не вое̑ва́ти на́ нѧ . Саѹ́л же въꙁыска̀ попра́тї ѧ ꙁави́дѧще и҆мъ сн҃ове і҆и̑л҃еви і҆ и҆ѹ́дины · И рече двⷣъ къ гаваѻ҆ни́тѧномъ . чт҄о сътворю̀ ва́мъ . и҆ ка́ко в҄ы ѹ҆молю̀ . да блⷵви́те достоꙗ҆́нїе гн҃е · И҆ рѣша е҆мꙋ гаваѻ҆ни́ти нѣ́сть на́мъ ѻ҆бще́нїѧ ѻ҆ сребрѣ и҆ ꙁла́тѣ , съ саѹ́ломъ и҆ съ до́моⷨ е҆го . и҆ нѣ́сть намъ мꙋжа ѹ҆мори́ти ѿ всего і҆и̑л҃ѧ . и҆ рече и҆мъ чт҄о вы̀ гл҃ете и҆ сътворю̀ вамъ · И҆ рѣша къ цр҃ю . мⷤꙋ сконча́выи н҄ы и҆ погна́выи н҄ы . и҆ помышлѧ́ше потреби́ти ны̀ . въспроти́вимсѧ е҆мꙋ да не бꙋдетъ въ всѣ́хъ предѣлех̾ і҆и̑л҃елвых̾ . дади́те наⷨ , ꙁ҃ , мꙋжъ ѿ сн҃овъ е҆го , и҆ м̾сти́мъ и҆хъ ѠѼ г҃и . на хо́лмѣ саѹ́ли и҆ꙁбра́нномꙋ г҃ꙋ . и҆ рече цр҃ь а҆ꙁъ да́мъ ва́мъ · И҆ пощадѣ цр҃ь мем̾ѳивосте́ѧ . сн҃а і҆ѻ҆а̑наѳа́нѧ . сн҃а саѹ́лѧ , клѧ́твы ра́ди гн҃ѧ · И҆ и҆же посредѣ и҆хъ посредѣ дв҃домъ и҆ посредѣ і҆ѻ҆а̑наѳа́ноⷨ сн҃омъ саѹ́лимъ · И҆ поѧ́тъ цр҃ь дв҄а сн҃а и҆ре́сѳы дще́ри а҆и́ѧ , подло́жници саѹ́лѧ . ꙗ҆же родѝ саѹ́лꙋ , и҆р̾моні́ѧ , и҆ мем̾ѳивосте́ѧ , и҆ е҃ , сн҃овъ мела́ховы , дще́ре саѹ́лѧ , ꙗ҆́же родѝ е҆ꙁдрїи̑лі́ю , сн҃ꙋ верꙁеи́лю маѹ҆ла́ѳи · И҆ да́сть ѧ҆̀ в рꙋки гаваѻ҆нитомъ . и въꙁведо́ша ѧ҆̀ на́ горꙋ преⷣ гм҃ъ . и҆ падо́ша т҄ꙋ , ꙁ҃ , въкꙋпѣ . тїи же ѹ҆мро́ша во́ дн҃и жа́твеныѧ . въ пр́ьвое нача́ло жа́твы ꙗ҆чме́нѧ · И҆ въꙁе́м̾ши ре́сѳа д̾щи а҆ке́ва вꙁѧ̀ вре́тище и҆ постла̀ е҆го себѣ сама̀ на ка́мени въ нача́ло жа́твеное ꙗ҆чме́нѧ . до́ндеже снидо́ша на́ нѧ во́ды бж҃їѧ съ нб҃се . и҆ не дадѧ́ше пти́цамъ нбⷵнымъ дн҃їю . н҄и ѕвѣ́ремъ ꙁе́мнымъ но́щїю почи́ти на ни́хъ · И҆ повѣда́ша дв҃дꙋ вс҄ѧ е҆ли́ко сътворѝ ре́сѳа дщѝ а҆и́ѧ поⷣло́жница саѹ́лѧ  · И҆ шеⷣ дв҃дъ и҆ вꙁѧ̀ ко́сти саѹ́лѧ . и҆ ко́сти і҆ѻ҆а̑наѳа́нѧ сн҃а саѹ́лѧ , ѿ мꙋжъ а҆ви́съ галаⷣскихъ . и҆же бѣша ѹ҆кра́ли со стѣны̀ веѳъса́нѧ . повѣсившемъ ѧ҆̀ т҄ꙋ и҆ноплеме́нникомъ . въ дн҃ь во́нже поби́ша и҆ноплеме́нницы саѹ́ла въ гел̾вꙋ́и · И҆ въꙁнесѐ дв҃дъ ко́сти саѹ́лѧ ѿтꙋ́дꙋ . и҆ ко́сти і҆ѻ҆а̑наѳа́нѧ сн҃а саѹ́лѧ . и҆ събра́въ ко́сти и҆ꙁби́вшихъ · И҆ погребо́ша ко́сти саѹ́лѧ . и҆ ко́сти и҆ѻ҆а̑наѳа́нѧ сн҃а е҆го , и҆ ко́сти всѣ́хъ и҆ꙁби́вшихъ . въ ꙁемлѝ венїа̑ми́новѣ . въскра́и гроба̀ ки́сова ѿц҃а е҆го . и҆ сътвори́ша вс҄ѧ е҆ли́ко ꙁаповѣ́да цр҃ь , и҆ послꙋш́а б҃ъ ꙁемлѧ̀ по сиⷯ · И бы́сть па́ки бра́нь въ и҆ноплеме́нницѣхъ съ і҆и̑льты . и҆ сни́де дв҃дъ и҆ ѻ҆́троцы е҆го с ни́мъ . и҆ би́шасѧ съ и҆ноплеме́нники ѹ҆трⷤꙋсѧ дв҃дъ · И҆ е҆сві́и же и҆же бѣ ѿ внꙋк̾ рафа́иновыхъ ѹ҆ него́же б҄ѣ вага̀ копїѧ е҆го́ , т҃ , си́кль мѣры мѣ́дѧны и҆ то́и бѣ препоꙗ҆́санъ ѻ҆рꙋжїем̾ своиⷨ хотѧ̀ поби́ти дв҃да · И҆ въꙁва̀ и҆̀ а҆ве́са сн҃ъ сарꙋ́инъ . і҆ и҆ꙁба́ви дв҃да а҆ве́са . и҆ пораꙁѝ и҆ноплеме́нника и҆ ѹ҆морѝ и҆̀ · И҆ тогда̀ клѧ́шасѧ мꙋжи дв҃дви гл҃юще . не вни́деши ктомꙋ̀ на́ брань с нами , да не ѹ҆гаси́ши свѣти́лника і҆и̑л҃ева · И҆ бы́сть по си́хъ бра́нь въ не́ѳе , съ и҆ноплеме́нники . тогда̀ пораꙁѝ савохѣ́и , и҆же ѿ а҆со́ѳ̾ собра́нныѧ внꙋки гига́нтовы · И҆ быⷵ паки бра́нь въ ровѣ съ и҆ноплемеⷩ‍҇ники и҆ пораꙁѝ е҆леа̑на́нъ сн҃ъ а҆лворїѧ виѳлеѻ҆́м̾скаго . голїа́ѳа и҆же ѿ геѳ̾ѳе́ѧ . и҆ дре́во ко́пїѧ е҆го бы́сть вели́ко ѕѣло · И҆ бы́сть паки бра́нь въ ге́ѳѣ . и҆ бѣ мꙋжъ ѿ мадо́на . и҆ прь́сты рꙋкꙋ е҆го и҆ но́гꙋ е҆го по , ѕ҃ , пр́ьстъ , кои́ждо рꙋцѣ и҆ но́ѕѣ . число́мъ , к҃ , и҆ д҃ . и҆ то́и роди́сѧ ѿ ра́ѳы · И҆ е҆гда ѹ҆ничижѝ і҆и̑л҃ѧ , тогда ѹ҆би и҆̀ и҆ѻ҆а̑наѳа́нъ сн҃ъ сафа́евъ бра́та дв҃два · Четы́ри сїи роди́шасѧ ѿ внꙋ́къ гига́нтовыхъ раѳѣши · Въ ге́ѳѣ , и҆ падо́ша ѿ рꙋ́кꙋ двд҃вꙋ , и҆ ѿ рꙋ́кꙋ ра́бъ е҆го ·
Глⷡ‍҇а , к҃в · И гл҃а дв҃дъ къ г҃ꙋ словеса̀ пѣсни сеѧ̀ . во дн҃ь во́нже и҆ꙁба́ви и҆̀ г҃ь и҆ꙁ рꙋ́ки всѣ́хъ враⷢ‍҇ е҆го , і҆ и҆ꙁ рꙋ́ки саѹ҆́ловы · И рече г҃ь ка́мень мо́и , ѹ҆твръженїе моѐ , и҆ сп҃ситель мо́и б҃ъ мо́и , храни́тель бы́сть мо́и . ѹ҆пова́ѧ бꙋ́дꙋ на́ тѧ . ꙁащиⷮникъ мо́и и҆ ро́гъ сп҃се́нїа мое̑го . ꙁастꙋ́пникъ мо́и прибѣ́жище сп҃се́нїю мое̑мꙋ и҆ ѿ непра́вды сп҃се́ши м҄ѧ · Хвалѧ́и приꙁовꙋ̀ г҃а , и҆ ѿ вра́гъ мои̑хъ сп҃сꙋсѧ · Ꙗ҆́ко ѻ҆дръжа́ша м҄ѧ бо́лѣꙁни смр҃тныѧ , и҆ пото́цы беꙁако́нїа смꙋти́ша м҄ѧ · И҆ болѣ́ꙁни а҆́довы ѻ҆быдо́ша м҄ѧ . вари́ша мѧ сѣти смерътныѧ · И҆ въ скорбъ мою̀ приꙁва́хъ г҃а . и҆ къ б҃ꙋ мое̑мꙋ во́ꙁвахъ . и҆ ѹ҆слы́ша м҄ѧ ѿ ст҃ыа цр҃кви свое́ѧ глаⷵ мо́и . и҆ во́пль мо́и преⷣ ни́мъ вни́дет̾ во ѹ҆́ши е҆го · И҆ подвижа́сѧ и҆ трепеⷮна бы́сть ꙁемлѧ̀ . и҆ ѻ҆снова́нїа го́ръ смѧто́шасѧ , и҆ подви́ꙁашасѧ и҆ трепе́тна бы́сть и҆ прогнѣ́васѧ на́ нѧ г҃ь и҆хъ · Въꙁы́де ды́мъ гнѣ́вомъ е҆го . и҆ ѻ́гнь ѿ лица̀ е҆го воспланеⷮсѧ . и҆ ѹ́глїе воꙁгорѣшасѧ ѿ не́го · Преклонь нб҃са и҆ сни́де , и҆ примра́къ поⷣ нога́ма е҆го · И҆ въсѣ́де на херꙋви́мъ , и҆ ле́тѣ и҆ ꙗ҆ви́сѧ на кры́лꙋ вѣтренюю · И҆ положѝ тм҄ꙋ ꙁа кро́въ свой . и҆ ѻ́крестъ е҆го кро́въ е҆го . те́мна вода̀ во ѻ́блацѣхъ а҆е́рныхъ . ѿ сїѧнїа преⷣ ниⷨ раꙁгорѣшасѧ ѹ҆́глїе ѻ҆гне́нїи · И҆ воꙁгремѣ съ нб҃се г҃ь , и҆ вы́шнїи даⷵ гла́съ сво́и . И҆ пꙋ́сти стрѣ́лы и҆ расточи ѧ҆̀ . и҆ бле́снꙋ мо́лнїѧ ѹ҆стра́ши ѧ҆̀ · И҆ ꙗ҆ви́шасѧ и҆сто́чницы моⷬ‍҇стїи . и҆ ѿкры́шасѧ ѻ҆снова́нїѧ в̾селе́ныѧ , ѿ ꙁапрѣще́нїѧ гн҃ѧ . и҆ ѿ доⷯнове́нїа дх҃а гнѣва твое̑го · Посла̀ свы́ше и прїѧ́тъ м҄ѧ и҆ поⷣѧ́тъ мѧ ѿ во́дъ мно́гъ · И҆ и҆ꙁба́ви м҄ѧ ѿ вра́гъ мои̑хъ си́лныхъ , и҆ ѿ ненави́дѧщиⷯ м҄ѧ . ꙗ҆́ко ѹ҆твръди́шасѧ па́че менѐ · Вари́ша м҄ѧ во дн҃ь печа́ли мое́а и҆ бысть г҃ь поⷣѧ́тель мо́и · И҆ въꙁведе м҄ѧ на широтꙋ̀ и҆ꙁба́ви м҄ѧ , ꙗ҆ко вохсотѣ м҄ѧ · И҆ воꙁда́сть м҄и г҃ь по правдѣ мое́й и҆ по чистотѣ рꙋ́кꙋ мое́ю въꙁда́сть м҄и · Ꙗ҆́ко съхрани́хъ пꙋтѝ гн҃ѧ . и҆ не нечествова́хъ ѿ б҃а мое̑го · Ꙗ҆́ко вс҄и сꙋди е҆го предо мно́ю сꙋть и҆ ѻ҆правда́нїѧ е҆го не ѿстꙋпи́шⷶ ѿ ме́не · И҆ бꙋ́дꙋ непоро́ченъ с ниⷨ , и҆ съхраню́сѧ ѿ беꙁако́нїа мое̑го · И҆ воꙁда́сть м҄и г҃ь по пра́вдѣ мое́й , и҆ по чистотѣ рꙋ́кꙋ мое́ю преⷣ ѻ҆чи́ма е҆го · Съ прпⷣбными прпⷣбнъ бꙋ́деши и҆ съ мꙋже́мъ непови́ннымъ непови́неⷩ‍҇ бꙋ́деши · И҆ съ и҆ꙁбра́ннымъ и҆ꙁбраⷩ‍҇ бꙋ́деши . и҆ со стропти́вымъ раꙁ̾врати́шисѧ · Лю́ди же смире́нныа спасе́ши . и҆ ѻ́чи го́рдыхъ смири́ши · Ꙗ҆́ко т҄ы просвѣща́еши свѣти́лникъ мо́и г҃и , б҃е мо́и просвѣща́еши тм҄ꙋ мою̀ · Ꙗ҆́ко тобо́ю и҆ꙁба́влюсѧ ѿ напа́сти . и҆ ѻ́ бѕ҃ѣ моеⷨ прелѣꙁꙋ стѣнꙋ · Крѣ́пкїѝ и҆ непоро́чны пꙋтѝ е҆го . гл҃ъ гн҃ь раж̾жеⷩ‍҇ , ꙁащи́тниⷦ‍҇ е҆сть всⷨѣ ѹ҆пова́ющиⷨ на́нь · Ꙗ҆́ко кт҄о б҃ъ ра́ꙁвѣ б҃а на́шего . л҄и кт҄о тво́реⷰ‍҇ ра́ꙁвѣ г҃а на́шего · Крѣ́покъ б҃ъ ѻ҆бдержа́и м҄ѧ си́лою , и҆ положѝ непоро́чеⷩ‍҇ пꙋть мо́и · Полага́ѧ но́ѕѣ моѝ ꙗ҆́ко е҆́лени . и҆ на высо́киⷯ поставлѧ́а м҄ѧ · Наѹ҆ча́ѧ рꙋ́цѣ моѝ на́ брань . полага́ѧ лꙋкъ мѣдѧнъ мы́шци мое́й · И҆ даⷧ‍҇ м҄и е҆си ꙁащище́нїе спⷵнїю  . и҆ накаꙁа́нїе твоѐ и҆спра́виⷮ м҄ѧ . наѹ҆чиⷮ м҄ѧ до конца̀ · Раⷥшириⷧ‍҇ е҆си стопы̀ моа̀ подо мно́ю . и҆ не поꙁыбле́тасѧ го́лени мо́и · И҆ поженꙋ̀ врагы̀ моѧ̀ и҆ пости́гнꙋ ѧ҆̀ . и҆ не воꙁ̾вращꙋсѧ до́ндеже сконча́ю ⷮ сѧ  · Сокрꙋшꙋ ѧ҆̀ и҆ не и҆́мꙋть постоѧ́ти , и҆ падⷮꙋ поⷣ нога́ма мои́ма · Препоꙗ̑саⷧ‍҇ мѧ е҆си си́лою на́ браⷩ‍҇ и҆ въспѧⷧ‍҇ е҆си вс҄ѧ воста́ющаѧ на́ мѧ поⷣ м҄ѧ · И҆ враⷢ‍҇ моиⷯ даⷧ‍҇ м҄и е҆си хребеⷮ . и҆ ненави́дѧщаѧ м҄ѧ ѹ҆мрътви́лъ е҆си · Воꙁва́ша и҆ не бѣ сп҃са́ющаго , воꙁва́ша ко г҃ꙋ , и҆ не ѹ҆слы́ша иⷯ · И҆ ѿѧ́т̾ ѧ҆̀ ꙗ҆ко праⷯ ꙁе́мныи . и҆ ꙗ҆́ко бе́рнїе по пꙋтѝ и҆стоⷩ‍҇чи ѧ҆̀ · И҆ꙁба́ви м҄ѧ ѿ прерѣка́нїа людїи моиⷯ . и҆ поста́виши м҄ѧ в̾ главꙋ ꙗ҆́ꙁы́коⷨ и҆ лю́дїе иⷯже не ꙁнаⷯ рабо́таша м҄и . и҆ во слⷯꙋ ѹ҆́ха ѹ҆слы́шаша м҄ѧ · Сн҃ве тꙋждїи сол̾гаша м҄и , сн҃ове тꙋж́дїи ѻ҆беⷮшаша и҆ ѻ҆хромо́ша ѿ стеꙁь своиⷯ · Жиⷡ‍҇ г҃ь и҆ блⷵвеⷩ‍҇ б҃ъ . и҆ воꙁнесеⷮсѧ б҃ъ мо́и сп҃съ мо́и крѣпкїи г҃ь да́ѧ и҆ месть мн҄ѣ . и҆ приводѧ̀ лю́ди поⷣ м҄ѧ . и҆ вꙁѧⷮ м҄ѧ ѿ враⷢ‍҇ моиⷯ . и҆ на воста́ющаа на́ мѧ воꙁнесе́ши м҄ѧ и҆ ѿ мꙋж́а непра́веⷣна и҆ꙁба́ви м҄ѧ · Сего̀ раⷣ‍ꙵ и҆сповⷨѣ т҄ѧ въ ꙗ҆ꙁы́цⷯѣ г҃и . і҆ и́мени твое̑мꙋ воспо́ю · въꙁвелича́ю спⷵенїе цр҃ево , и҆ творѧ́и млⷵть х҃ꙋ свое̑мꙋ дввⷣи , и҆ сѣмени е҆го до́ вѣка ·
Глⷡ‍҇а , к҃г · Сїѝ словеса̀ двд҃ва послⷣѣнїи , вѣреⷩ‍҇ дв҃дъ сн҃ъ і҆ес̾сеѻⷡ‍҇ . и҆ вѣреⷩ‍҇ мꙋ́жъ , е҆гоⷤ‍ⷷ воставѝ х҃а ѿ б҃а і҆а́ковлѧ и҆ бл҃голѣпеⷩ‍҇ ѱалоⷨникъ і҆и̑л҃евъ . и҆ дх҃ъ гн҃ь во мнѣ гл҃а и҆ сло́во е҆го на ꙗ҆ꙁы́цѣ моеⷨ · Гл҃етъ б҃ъ і҆и̑л҃евъ мнѣ . гл҃а храни́тель і҆и̑л҃евъ приⷮчꙋ рекїи во чл҃цѣх̾ ка́ко ѹ҆дръжи́те страⷯ бж҃їи ꙗ҆́ко во свѣтѣ бж҃їи ꙁаѹ҆́тра и҆ в̾ꙁы́де слн҃це ѹ҆́тро и҆ не поме́рчеⷮ ѿ сїѧ́нїа . ꙗ҆́ко ѿ горы па́жиⷮныѧ ѿ ꙁемлѧ̀ . не та́ко б҄о доⷨ мо́и съ крѣ́постїю . ꙁавⷮѣ б҄о вѣ́чныи положѝ м҄и , ѹ҆гото́ванъ во всѧ́ко вре́мѧ сохранеⷩ‍҇ . ꙗ҆ко вс҄е сп҃се́нїе моѐ . и҆ вс҄е хотенїе моѐ ѻ҆ г҃ѣ · Ꙗ҆́ко не и҆́мать проꙁѧ́бнꙋти беꙁакоⷩ‍҇ныи . ꙗ҆́ко те́рнъ и҆ꙁостреⷩ‍҇ , и҆ вс҄и сїѝ . ꙗ҆́ко не въстргнⷮꙋсѧ рꙋка́ми ни́же мⷤꙋ трꙋ́диⷮсѧ в ниⷯ . и҆ мно́жество желѣ́ꙁа и҆ древа ѿ ко́пїа ѻ҆гнеⷨ поⷤгꙋтсѧ , и҆ попалѧⷮсѧ срамото́ю свое́ю · Сїи и҆мена̀ си́лныⷯ двд҃выⷯ і҆е̑восѳе́и хананеа́ниⷩ‍҇ кнѧⷥ третїи е҆сть . и҆ а҆динон̾ неѻⷵ , и҆ се́й ѻ҆бнажѝ ко́пїе своѐ , на и҃ , соⷮ воиⷩ‍҇ и҆ побѣди въско́рѣ · И҆ по неⷨ е҆лїа̑ꙁа́ръ сн҃ъ ѿц҃а бра́та е҆го въ треⷯ си́лныⷯ се́и б҄ѣ съ дв҃дом̾ в сира́не внегда̀ поноси́ти иⷯ и҆ноплеме́нникоⷨ . і҆ и҆ноплеме́нницы собра́шасѧ т҄ꙋ на́ брань . і҆ и҆ꙁыидо́ша мꙋжи і҆и̑л҃ви противꙋ лицꙋ̀ и҆хъ · И҆ то́и воста̀ . и҆ бѝ и҆ноплемеⷩ‍҇ники , доⷩ‍҇деже ѹ҆трꙋди́сѧ рꙋка̀ е҆го , и҆ прильпѐ рꙋка̀ е҆го к̾ мечꙋ̀ . и҆ сътворѝ г҃ь спⷵнїе вели́ко въ то́и дн҃ь . и҆же лю́дїе ѻ҆брати́шасѧ въ слⷣѣ е҆го , то́кмо совлача́ти · И҆ по неⷨ самаїѧ сн҃ъ а҆саи́на а҆рꙋке́искаго . і҆ и҆ноплемеⷩ‍҇ницы собра́шасѧ въ ѳирїю . и҆ бѣ т҄ꙋ ча́сть села̀ и҆сполнь лѧща . и҆ лю́дїе бѣжа́ша ѿ лица̀ и҆ноплеме́нникъ · И҆ събраша́сѧ посре́дѣ ча́сти , и҆ брани́ша е҆го . і҆ и҆ꙁбѝ и҆ноплеме́никы . и҆ сътворѝ г҃ь сп҃се́нїе вели́ко въ то́й дн҃ь · И҆ снидо́ша тр҄и ѿ триде́сѧⷮ кнѧꙁе́и , и҆ прїидо́ша въ жа́твꙋ . къ дв҃дꙋ въ верте́пъ ѿдала́м̾скъ . и҆ чино́ве и҆ноплеме́нникъ , внидо́ша во ѹ҆доль раѳаи҆́ньскꙋю · И҆ дв҃дъ тогда̀ б҄ѣ въ ѻ҆бдеръжа́нїи , и ста́н̾ б҄ѣ и҆ноплеме́нническъ въ виѳлеѻ́мѣ · И҆ вожажда̀ дв҃дъ , и҆ рече кт҄о мѧ и҆́мать напои́ти ѿ воды̀ рова , и҆же въ виѳлеѻ҆́мѣ при вратѣхъ . ста́нъ же б҄ѣ тогда̀ и҆ноплеменическъ въ виѳлеѻ́ме , и҆ раꙁгна́ша си́лнїи трі́е , ѻ҆поⷧ‍҇че́нїе и҆ноплеме́нникъ , и҆ почерпъша воды̀ ѿ рова виѳлеѻⷨскаго е҆́же ѹ҆ враⷮ , и҆ въꙁе́мше прїидо́ша къ дв҃дꙋ , и҆ не хотѧ́ше пи́ти е҆ѧ̀ , и҆ помоли́сѧ г҃ꙋ · И рече млⷵть м҄и г҃ь сътворѝ сїю , кро́вь ли с҄е мꙋж́ъ шеⷣшиⷯ въ дш҃а и҆́хъ пи́ти и҆́мамъ а҆́ꙁъ , и҆ не хотѧ́ше пи́ти е҆ѧ̀ , с҄и сотвори́ша три си́лнїи мꙋж́и · И҆ а҆ве́са бра́тъ і҆ѻавль сн҃а сарꙋ́ина , се́й б҄ѣ кнѧ́ѕь наⷣ третїею ча́стїю , сі́и же въꙁдви́же ѻ҆рꙋжїе своѐ на т҃ , мꙋж́ъ ѹ҆ꙗ̑ꙁви́ти , и҆ томꙋ̀ и҆́мѧ е҆сть въ тре́хъ · И҆ ѿ трїи тѣхъ сла́вныи , и҆ бысть имъ вла́стельство , и҆ но до трїеⷯ си́хъ до три́жды не до́иде · И҆ ванѣѧ́ сн҃ъ и҆ѿдаеⷡ‍҇ , мⷤꙋ то́й мно́г̾ въ дѣлеⷯ ѿ каваса́илѧ , и҆ то́й побѝ дв҄а сн҃а а҆рїи́лѧ моа́в̾скаго и҆ то́й сни́де и҆ побѝ льва̀ по́средѣ рова в̾ дн҃ь снѣжеⷩ‍҇ · И҆ то́й побѝ мꙋжа е҆гѷптѧнина мꙋж́а кра́сна в̾ рꙋ́кꙋ же е҆гѷп̾тѧнина б҄ѣ ко́пїе ꙗ҆́ко сто́лпъ , и҆ сни́де к не́мꙋ с па́лицею , і҆ и҆сторже ко́пїе и҆ꙁ рꙋ́кꙋ е҆гѷптѧнина , и҆ ѹ҆бѝ и҆ ѻ҆рꙋжїемъ е҆го · Сїѧ сътворѝ ваи̑е̑а́съ сн҃ъ і҆ѻ҆да́евъ , и҆ томꙋ̀ и҆́мѧ въ треⷯ си́лныхъ · И҆ бы́сть наⷣ ѻ҆ны̀ , л҃ , сла́вныхъ , н҄о къ тре́мъ не прїиде , и҆ постави дв҃дъ наⷣ стра́жꙋ послꙋ́шати е҆го · И҆ и҆мена̀ си́лныⷯ дв҃да цр҃ѧ , а҆саи́ль братъ і҆ѻ҆а́вль , сїи въ тре́хъ десѧтихъ е҆леа̑на́нъ сн҃ъ ѿц҃а бра́та свое̑го ѿ виѳлеѻ́ма · Семо́въ а҆родїи́нъ  , хели́съ ѿ е҆лодоѳ̾ньсїки · И҆и́ра сн҃ъ ѿ киса , а҆ѳекоитьскаго , а҆вїеꙁеръ а҆наѳоѳ̾скїи , савꙋхе́и и҆же ѿ а҆соѳи́ты , е҆лоѻ҆нъ а҆лони́тьскїи . мове́и и҆же ѿ и҆ѳае̑тоѳи́ты · Є҆́ли сн҃ъ ваа́нь , и҆же ѿ нетофа́ѳитъ . е҆́ѳѳи , сн҃ъ а҆рива́нъ ѿ гаваѻ҆́ны сн҃оⷡ‍҇ венїа́минъ · Ваи̑еа́съ , фараѳониⷮскїи ѹ҆́рїи , ѿ налалиге́ѧ · А҆рїиⷧ‍҇ , сн҃ъ а҆варꙋ́ѳовъ . а҆ꙁаѻ́ръ , варсамиⷮскїи · Є҆лїа́са , сн҃ъ лавониⷮскїи . васе́и , гони́тъ скїи . і҆ѻ҆а̑ѳа́нъ · Сн҃ъ сама́на а҆рори́тьскаго . а҆хїа́нъ сн҃ъ а҆ретаи́нъ . а҆раѳꙋ́ръскаго · Є҆лифала́ѳъ , сн҃ъ маа̑хїа́вль · Є҆лїа́въ , сн҃ъ а҆хитофе́ль гелоѻ҆́ниⷮскаго . а҆са́рѣи , карми́льскїи . тꙋѹ҆ре́мъ , сн҃ъ а҆́свы · И҆га́ла , сн҃ъ и҆а̑фаⷩ‍҇ . и҆ ваа́н̾ сн҃ъ , а҆гарїинъ . е҆́лиⷯ а҆мани́тъскїи · Хелорѣ́и вироѳїискїи носѧ́и ѻ҆рꙋжїе і҆ѻ҆а́вле , сн҃а сарꙋи̑на · И҆ра́съ е҆ѳ̾ѳе́ръскїи . гари́въ е҆ферѣ́искїи . и҆ ѹ́рїѧ , ѿ геѳе́искїи · и҆ всѣхъ , л҃ , и҆ сеⷣмъ ·
Глⷡ‍҇а , к҃д · И приложѝ гнѣ́въ г҃ь , раꙁ̾горѣтисѧ въ і҆и̑л҃и . и҆ подви́же в ни́хъ дв҃да гл҃ѧ . шеⷣ и҆ сочтѝ і҆и̑л҃ѧ і҆ѹ́дꙋ · И҆ реⷱ‍҇ дв҃дъ къ і҆ѻ҆а́вꙋ , кнѧѕю старѣишемꙋ и҆же с ни́мъ . и҆дѝ нн҃ѣ въ всѧ̀ колѣ́на і҆и̑л҃ева і҆ и҆ѹ́дина . ѿ да́на да́же и҆ до верса́вїѧ . и҆ сочтѝ лю́ди . и҆ да ѹ҆вѣмъ число̀ люде́мъ · И҆ рече і҆ѻ҆а́въ къ цр҃ю да приложи́тъ г҃ь б҃ъ тво́и къ люде́мъ твои҆́мъ . ꙗ҆́коже сѧ и҆́мъ стори́цею сꙋгꙋ́бъ ѹ҆мно́жити . и҆ ѻ́чи господи́на мое̑го цр҃ѧ ви́дѣти , и҆ господи́нъ мо́и цр҃ь почт҄о помышлѧ́етъ ѻ҆ словесѝ сеⷨ · И҆ ѹ҆крѣпѝ сло́во цр҃ь къ і҆ѻ҆а́вꙋ , и҆ къ кнѧѕе́мъ си́лныⷨ . і҆ и҆ꙁы́де і҆ѻ҆а́въ , и҆ кнѧ́ѕи крѣ́пости преⷣ цр҃ѧ , сочестѝ лю́ди і҆и̑л҃евы · И҆ преидо́ша і҆ѻ҆рдаⷩ‍҇ , и҆ внидо́ша въ а҆рои́ръ , съ ѻ҆де́снꙋю гра́да , и҆же посре́дѣ дебрѝ га́дїи , и҆ е҆лїеꙁе́ръ · И҆ прїидо́ша в галаа́дꙋ , и҆ въ ꙁемлю ѳавасо́нъ . и҆ въ ѳо́нъ . и҆ въ да́сꙋ . и҆ внидо́ста въ данида́нъ . и҆ ѻ҆бидо́ста до сидо́на · И҆ пото́мъ прїидо́ста въ маѱаⷬ‍҇ ти́рꙋ , и҆ въ всѧ̀ гра́ды гевꙋ́ины . и҆ въ хананеи́ны . і҆ и҆до́ста на ю҆́гъ і҆ѹ́ды , и҆ въ вирса́вїю · И҆ ѻ҆быидо́ста вс҄ю ꙁе́млю , и҆ прїидо́ста въ і҆ерⷵли́мъ . сконча́вше і҃ ю , мⷵцъ , и҆ к҃ ма дн҃їи · И҆ да́ст̾ і҆ѻ҆а́въ число̀ сочте́ныхъ людїи цр҃ю . и҆ бѣ і҆и̑л҃ѧ числомъ . и҃ . со́тъ ты́сѧщъ мꙋжъ си́лныхъ держа́щихъ ѻ҆рꙋжїе . и҆ мꙋжъ і҆ѹ́динъ . пѧть со́тъ ты́сѧщъ мꙋжъ боре́цъ · И҆ ѹ҆боꙗ҆́сѧ срⷣце двд҃во  . по числꙋ людїи и҆ рече дв҃дъ къ г҃ꙋ съгрѣши́хъ ѕѣ́ло сътвори́хъ гл҃ъ се́и · И҆ н҃нѣ г҃и ѿи̑мѝ ѕло́бꙋ раба̀ свое̑го ꙗ҆ко ѻ҆сꙋетѣх̾ ѕѣло · И҆ въста̀ дв҃дъ ꙁаѹ́тра и҆ сло́во гн҃е бы́сть къ гаа́дꙋ прⷪ‍҇ркꙋ въ снѣ гл҃ѧ · Ше́дъ гл҃и къ дв҃дꙋ та́ко гл҃етъ г҃ь . тро́е а҆ꙁъ рекꙋ̀ тебѣ і҆ и҆ꙁбере́ши е҆ді́но ѿ и́хъ . и҆ сътворю̀ т҄и · И҆ вни́де га́дъ къ дв҃дꙋ і҆ и҆сповѣ́да е҆мꙋ гл҃ѧ . и҆ꙁберѐ са́мъ себѐ бы́ти чт҄о хо́щеши . прїидꙋтъ г҃ , лѣта гла́дъ на́ ꙁемлю твою и҆л҄и г҃ , мⷵцы бѣ́гати преⷣ врагѝ твои́ми и҆ бꙋдꙋтъ гонѧ́ще т҄ѧ и҆л҄и г҃ , дн҃и сме́рти въ ꙁемлѝ твое́и бы́ти . нн҃ѣ ѹ҆́бо раꙁꙋмѣ́и и҆ ви́ждь чт҄о ѿвѣща́ю посла́вшемꙋ м҄ѧ  · И҆ рече дв҃дъ къ га́дꙋ . тѣ́сно м҄и ѿвсю́дꙋ е҆сть тро́е с҄е . да в̾падꙋ̀ въ рꙋ́цѣ гн҃и . ꙗ҆́ко мно́ги сꙋть щедроты̀ е҆го ѕѣ́ло . в рꙋцѣ же чл҃чи да не впадꙋ̀ . і҆ и҆ꙁбра̀ себѣ дв҃дъ са́мъ сме́рть . и҆ дн҃їе жа́твенїи пшени́цы · И҆ даⷵ г҃ь сме́рть въ і҆ил҃и . ѿ ѹ́тра до ча́са ѻ҆бѣ́днего и҆ нача́сѧ ꙗ҆́ꙁва бы́ти въ лю́дехъ . и҆ ѹ҆мро́ша ѿ людїи гн҃ихъ ѿ дана и҆ до верса́вїѧ , ҂о҃ , мꙋжъ · И҆ прострѐ а҆гг҃лъ бж҃їи рꙋкꙋ свою въ і҆ерⷵли́мъ расточи́ти ѧ҆̀ , и҆ не преклонѝ г҃ь на ѕло́бꙋ . и҆ рече а҆́гг҃лꙋ расточа́ющемꙋ лю́ди . довлѣ́етъ т҄и нн҃ѣ ѿимѝ рꙋкꙋ твою . и҆ а́гг҃лъ гн҃ь б҄ѣ стоѧ̀ преⷣ гꙋмно́мъ ѻ҆рнѣѧ́ і҆е̑ѷсѣ́ева · И҆ рече дв҃дъ къ г҃ꙋ внегда̀ ви́дѣ а҆́гг҃ла бию́ща лю́ди . и҆ рече а́ꙁъ е҆смь съгрѣши́выи . а҆́ꙁъ е҆смь па́стырь ѕл҄о сътвори́выи . а҆ сїѧ ѻ҆́вца чт҄о сотвори́ша . бꙋ́ди нн҃ѣ рꙋка̀ твоѧ на мн҄ѣ , и҆ на до́мъ ѿц҃а мое̑го · И҆ прїиде гаⷣ къ двдꙋ въ дн҃ь то́и . и҆ рече е҆мꙋ въꙁыиди . и҆ поста́ви б҃ꙋ ѻ҆лта́рь въ гꙋмнѣ ѻ҆рнѣѧ́ і҆е̑ѷсѣ́ина · И҆ въꙁы́иде дв҃дъ по гл҃ꙋ га́да прⷪ‍҇рка . и҆мъже ѻ҆́браꙁоⷨ ꙁаповѣ́да е҆мꙋ г҃ь · И҆ прекло́нсѧ ѻ҆рнїи и҆ ви́дѣ цр҃ѧ и҆ ѻ́троки е҆го въсходѧ́ща вы́ше е҆го . і҆ и҆ꙁы́иде ѻ҆́рна . и҆ поклони́сѧ цр҃ю паⷣ на лицы̀ свое̑мъ на ꙁемлѝ · И҆ рече ѻ҆́рна . что̀ с҄е ꙗ҆́ко прїиде господи́нъ мои цр҃ь къ рабꙋ̀ свое̑мꙋ . и҆ рече е҆мꙋ дв҃дъ кꙋпи́ти ѹ҆ тебѐ гꙋмно̀ прїидо́хъ . въ соꙁда́нїе ѻ҆лтарѧ̀ бж҃їѧ . да и҆ преста́нетъ ꙗ҆́ꙁва ѿ людїи · И҆ рече ѻ҆́рна къ дв҃дꙋ . да прїиметъ и въꙁнесе́тъ господи́нъ мои цр҃ь . г҃ꙋ б҃ꙋ бл҃гое преⷣ ѻ҆чи́ма свои́ма . с҄е воло́ве въ всѧ̀съжига́емаѧ . и҆ колеса̀ и҆ сосꙋ́ди . волоⷡ‍҇ на дрова̀ · Вс҄ѧ да́сть ѻ҆́рна цр҃ю . и҆ рече ѻ҆́рна къ цр҃ю , г҃ь б҃ъ твои да блⷵвитъ тѧ · И҆ рече цр҃ь въ премѣне́нїи въꙁнесꙋ̀ г҃ꙋ б҃ꙋ мое̑мꙋ . и҆ не воꙁнесꙋ̀ вс҄есожига́емыхъ тꙋнѐ · И кꙋпѝ дв҃дъ гꙋмно̀ и҆ волы̀ . ꙁа н҃ , си́кль сребра̀ , и҆ соꙁи́жде дв҃дъ ѻ҆лтаⷬ‍҇ б҃ꙋ на гꙋмнѣ . и҆ въꙁнесѐ вс҄ѧсожига́е̑маѧ . и҆ ми́рнаѧ . и҆ послꙋш́а г҃ь ꙁемлѧ̀ , и҆ ѿѧ́тъ ꙗ҆́ꙁвꙋ ѿ і҆и̑л҃ѧ ·
Коне́цъ в҃ кни́гъ црⷵтвъ , и҆́мать в себѣ , Глⷡ‍҇а , к҃д · 
