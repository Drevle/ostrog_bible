ПЄРЬВЫЄ КНИ́ГИ МАКАВЄ́ИСКИ҆Є
Глⷡ‍҇а , а҃ · И бы́сть внегда пораꙁи , а҆леѯаⷩ‍҇дръ филиⷫ‍҇па македо́ньска иже и҆ꙁы́иде ѿ ꙁемлѧ̀ хет̾тимъ . и҆ пораꙁи дарїѧ цр҃ѧ пе́рьска и҆ медьска · и҆ црⷵтвова в него мѣсто первѣе во е҆ла́ди · и҆ съста́ви бра́ни мно́ги и҆ въꙁдержа тверды́ни , и҆ ѹ҆би цр҃҃и ꙁе́мъскїѧ · и҆ про́иде да́же до предѣ́лъ ꙁемлѝ , и҆ прїѧ́тъ користи мно́гихъ ꙗ҆ꙁы́къ , и҆ ѹ҆тѣши́сѧ ꙁемлѧ̀ преⷣ ни́мъ . и҆ въꙁвышенъ бы́сть и҆ въꙁнесе́сѧ срⷣце е҆го , и҆ събра си́лꙋ крѣ́пкꙋ ѕѣло̀ · и҆ начальствова стра́нами и҆ ꙗ҆ꙁы́ки и҆ мꙋчи́тельми , и҆ бы́ша е҆мꙋ в дан̾ники · И҆ по сиⷯ паде на ло́же и҆ поꙁна и҆же ѹ҆́мретъ , и҆ съꙁва ѻ҆́трококи своѧ добророⷣныѧ , и҆же с ниⷨ бѧхꙋ въскор̾млени ѿ ю҆́ности е҆го · и҆ раꙁдѣли и҆мъ црⷵтво свое , е҆ще жи́вꙋ е҆мꙋ сꙋщꙋ · И҆҆ црⷵтвова а҆леѯаⷩ‍҇дръ лѣтъ , в҃і , и҆ ѹ́мре · И҆ въꙁдержа́ша ѻ҆́троки е҆го ко́ждо в мѣстѣ свое̑мъ , и҆ въꙁложи́ша вс҄и дїаді́мы по смр҃ти е҆го . и҆ сн҃ове и҆хъ по ни́хъ лѣта мно́га , и҆ ѹ҆мно́жиша ѕлаѧ на ꙁемлѝ , і҆ и҆ꙁы́иде ѿ ни́хъ ко́рень грѣха · А҆нтїѻ́хъ е҆пиѳа́нъ сн҃ъ а҆нтїѻ́ха цр҃ѧ , и҆же бы́сть в ри́мѣ . и҆ црⷵтвова лѣтъ , рл҃ꙁ , црⷵтва е҆лли́ньска · Въ дн҃ехъ же тⷯѣ и҆ꙁыидо́ша ѿ і҆и̑л҃ѧ сн҃ове беꙁако́ннїи , и҆ поѹ҆сти́ша мно́гихъ рекꙋщи . по́идемъ и҆ ꙁавѣща́емъ ꙁавѣтъ съ ꙗ҆ꙁы́ки и҆же ѻ҆́крⷵтъ насъ . ꙗ҆́ко ѿнележе ѿлꙋчи́хоⷨсѧ ѿ ниⷯ ѻ҆брѣто́ша наⷵ многа ѕла́а , и҆ бл҃го видѣсѧ сло́во въ ѻ҆́чїю и҆хъ , и҆ преⷣпосла́ша нѣ́кихъ ѿ людїи , і҆ и҆до́ша къ цр҃ю · и҆ дасть и҆мъ вла́сть твори́ти ѻ҆правда́нїѧ ꙗ҆ꙁы́ческа . и҆ съꙁда́ша себѣ ѹ҆чи́лище въ і҆ерⷵли́мѣ по нечистота́хъ ꙗ҆ꙁы́ческихъ , и҆ сътвори́ша себѣ неѻ҆брѣꙁа́нїе , и҆ ѿстꙋпи́ша ѿ ꙁавѣ́та ст҃а́го и҆ съпрѧго́шаⷵ ꙗ҆́ꙁы́комъ , и҆ въда́шасѧ твори́ти лꙋка́ваѧ . и҆ ѹ҆готова́сѧ црⷵтво преⷣ а҆нтїѻ́хомъ , и҆ нача црⷵтвова́ти въ ꙁемлѝ е҆гѷпетьстѣ , да црⷵтвꙋет̾ на двѣма црⷵтвома . и҆ вни́де въ е҆гѷпетъ въ наро́дѣ тѧ́жцѣ , на колесни́цахъ и҆ сло́нѣхъ и҆ вса́дники и҆ съвокꙋпле́нїе корабле́и мно́жество . и҆ въста́ви бра́нь на птоломе́ѧ цр҃ѧ е҆гѷпеⷮска . и҆ ѹ҆боѧ́сѧ птоломѣ́и ѿ лица е҆го и҆ побѣже , и҆ падо́ша ꙗ҆ꙁвени мно́ѕи . и҆ вꙁѧ́ша гра́ды тве́рды в ꙁемлѝ е҆гѷпет̾стѣи , и҆ вꙁѧ коры́сти ꙁемлѝ е҆гѷпет̾скїѧ · И҆ ѻ҆брати́сѧ а҆нтїѻⷯ внегда пораꙁи егѷпта , въ рм҃г лѣто . и҆ вꙁы́иде на і҆и̑л҃ѧ і҆ и҆е̑рⷵлимъ въ наро́дѣ тѧ́жцѣ . и҆ вни́де въ ст҃илище съ горды́нею и҆ вꙁѧ ѻ҆лтарь ꙁла́тыи и҆ свѣти́лниⷦ‍҇ свѣщныи , и҆ всѧ съсꙋ́ды е҆го и҆ трапеꙁꙋ преⷣложе́нїѧ и҆ въꙁлїѧ́лники и҆ фїѧ́ла , и҆ кади́лницы ꙁлатыа и҆ катапетасмꙋ и҆ вѣн̾вы , и҆ ѹ҆краше́нїе ꙁлатое и҆же на лицы цр҃кви бѧ́ше и҆ съкрꙋшѝ вс҄ѧ . и҆ вꙁѧ̀ сребро и҆ ꙁла́то и҆ съсꙋ́ды въжделѣ́нїѧ , и҆ вꙁѧ сокро́вища та́иныѧ и҆́хже ѻ҆брѣте , и҆ вꙁѧ̀ и҆ ѿи̑де в ꙁе́млю свою · и҆ сътвори ѹ҆бїиство , и҆ гл҃а въ го́рдости вели́цѣ · И҆ бы́сть пла́чь вели́к̾ въ і҆и̑л҃и , и҆ въ всѣхъ мѣстѣхъ иⷯ , и҆ въꙁдыха́ша нача́лницы и҆ ста́рцы , и҆ ю́ноша и҆ дв҃ы и҆ꙁнемо́гоша , и҆ красота же́ньскаѧ и҆ꙁмѣни́сѧ , всѧ́къ жени́хъ прїѧ́тъ пла́чь , и҆ сѣдѧ́щїѧ на ѻ҆́дрѣ бра́чнѣ быⷵ в̾ печа́ли · И҆ потрѧсесѧ ꙁемлѧ̀ ѻ҆бита́ющихъ ради на не́и , и҆ весь до́мъ і҆а́ковль ѻ҆блече́сѧ стꙋ́домъ · И҆ по дво́ю лѣтꙋ дн҃їи , посла цр҃ь нача́лника да́неⷨ въ гра́ды і҆ю́дины , и҆ прїиде въ і҆ерⷵлимъ съ наро́домъ вели́комъ . и҆ гл҃а к ниⷨ словеса ми́рнаѧ во льсти , и҆ вѣрова́ша е҆мꙋ . и҆ нападе на гра́дъ стремле́нїеⷨ и҆ пораꙁи е҆го ꙗ҆ꙁвою вели́кою , и҆ погꙋби лю́ди мно́ги ѿ і҆и̑л҃ѧ . и҆ вꙁѧ кори́сти граⷣски , и҆ пож̾же е҆го ѻ҆гнемъ и҆ раꙁорѝ до́мы е҆го , и҆ стѣ́ны е҆го ѻ҆́крестъ . и҆ плѣни́ша жены и҆ ча́да , и҆ ско́ти раꙁдѣли́ша · И҆ съꙁда́ша гра́дъ дв҃двъ стѣнꙋ великꙋ и҆ крѣпкꙋ и҆ пи́ргы крѣ́пки , и҆ быⷵ иⷨ въ крѣпоⷵ · и҆ поста́виша т҄ꙋ лю́ди грѣшницы мꙋжи беꙁако́нницы и҆ въꙁмого́ша в немъ · и҆ поставиша ѻ҆рꙋжїѧ и҆ бра́шно , и҆ събира́ша кори́сти і҆ерⷵлиⷨскїѧ и҆ полага́ша т҄ꙋ . и҆ бы́ша въ сѣть вели́кꙋ , и҆ бы́сть на лаѧ́тельство ст҃ыни , и҆ въ дїѧ́вола лꙋка́ваго і҆и̑л҃ю вы́нꙋ . и҆ пролїѧ́ша кро́вь непови́ннꙋ ѻ҆́крⷵтъ ст҃ыни , и҆ ѻ҆скверни́шⷶ ст҃ыню . и҆ бѣжа́ша ѻ҆бита́ющїи і҆ерⷵлимꙋ и҆хъ ради , и҆ бы́сть ѻ҆бита́нїе чюждимъ . и҆ чюждꙋ сѣмени роженїе е҆го , и҆ ча́да е҆го ѻ҆ста́виша е҆го , и҆ ст҃ынѧ е҆го раꙁоре́на ꙗ҆́ко пꙋсты́нѧ . пра́ꙁдницы е҆го ѻ҆бращени сꙋть въ пла́чь , и҆ сꙋбо́ты е҆го в поноше́нїе . чести е҆го ѹ҆ничижаюⷮ . по сла́вѣ е҆го ѹ҆мно́жено е҆сть беⷥчестїе е҆го , и҆ высота е҆го ѻ҆бращена е҆сть во пла́чь · И҆ писа цр҃ь а҆нтїѻ́хъ всемꙋ црⷵтвꙋ свое̑мꙋ да бꙋ́дꙋтъ вс҄и лю́дїе е҆ді́но · И҆ ѻ҆ста́ви ко́жⷣо ꙁако́нъ свои і҆ и҆ꙁво́лиша вси ꙗ҆́ꙁы́цы по сло́вꙋ цр҃ѧ а҆нтїѻ́ха · и҆ мно́ѕи ѿ і҆и̑л҃ѧ и҆ꙁво́лиша слꙋже́нїю е҆го , и҆ пожро́ша и҆́доломъ и҆ ѻ҆скверни́ша сꙋбо́тꙋ · И҆ посла цр҃ь кни́ги рꙋко́ю вѣстникъ въ і҆ерⷵлимъ , и҆ въ всѧ гра́ды і҆ѹ́дины да наслѣдѧ́тъ ꙁако́ны чю́ждиⷯ ꙁе́мъскихъ . и҆ въꙁдержа́тъ всесъжиже́нїе и жертвы и҆ въꙁлїѧ́нїе ѿ ст҃ыни · и҆ ѻ҆сквернити сꙋбо́ты и҆ пра́ꙁⷣники , и҆ ѻ҆скверни́ти ст҃аѧ ст҃ых · и҆ съꙁида́ти ѻ҆лтари и҆ ка́пища і҆ и́долы , и҆ пожре́нїѧ мѧ́съ свинихъ и҆ ско́ты ѻ҆́бщаѧ . и҆ ѻ҆ста́вити сн҃ы своѧ неѻ҆брѣꙁаны , и҆ ѻ҆сквернити дш҃а и҆хъ въ всѣхъ нечистота́хъ  , даже ꙁабꙋдꙋтъ ꙁако́нъ , і҆ и҆ꙁмѣнѧтъ всѧ ѻ҆правда́нїѧ бж҃їѧ . И҆ и́же а҆ще не сътво́рѧтъ по гл҃ꙋ цр҃ѧ , да ѹ҆мрꙋтъ по словесѣхъ сихъ . и҆ написа всемꙋ црⷵтвꙋ свое̑мꙋ , и҆ приста́ви нача́лники на всѧ лю́ди . и҆же повелѧ́ше гра́домъ і҆ѹ́динымъ пожрети по всѧ́къ гра́дъ и҆ граⷣ · И҆ събра́шасѧ мно́ѕи ѿ людїи к ни́мъ всѧ́къ ѻ҆ста́вивыи ꙁако́нъ гн҃ь , и҆ сътвори́ша лꙋка́во на ꙁемлѝ · И҆ положи́шаⷵ лю́ди і҆и̑лвы в та́иныхъ , и҆ въ всѧ́комъ ѹ҆бѣжищꙋ и҆хъ , е҃і дн҃е , мⷵца хасле́ва , пѧ́томꙋ и҆ четы́ресо́тномꙋ лѣтꙋ . съꙁда́ша скве́рнꙋ ѻпꙋстѣ́нїѧ на ѻ҆л̾та́рь бж҃їи , по всѣмъ гра́домъ и҆ѹ́динымъ ѻ҆́крⷵтъ съꙁида ка́пища · и҆ преⷣ две́рїю домо́въ и҆ на сто́гнахъ и҆ жрѧ́хꙋ , и҆ кни́ги ꙁако́на бж҃їѧ иⷯже ѻ҆брѣто́ша съжго́ша ѻ҆гнеⷨ , ниꙁдержа́вши иⷯ и҆деже ѻ҆брѣтоша кни́гꙋ ꙁавѣта гн҃ѧ · И҆ е҆ли́цы же въꙁдръжа́ша ꙁако́нъ гн҃ь , по повелѣ́нїю цр҃ѧ ꙁакла́хꙋ е҆го . в си́лѣ свое́и сътворѧ́хꙋ сїѧ людемъ і҆и̑л҃евымъ , и҆же ѻ҆брѣт̾шимсѧ въ всѧ́комъ мⷵцѣ и҆ мⷵцѣ въ гра́дѣхъ · и҆ двадесѧ́тыи дн҃ь мⷵца жрѧ́хꙋ въ ка́пищи , и҆же б҄ѣ на прⷵтлѣ . и҆ жены ѻ҆брѣꙁающаѧ сн҃ы своа ꙁакала́ша по повелѣ́нїю цр҃ѧ . і҆ ѻ҆бѣша́хꙋ дѣтища ꙁа шїи по всѣхъ домохъ и҆хъ , і҆ и҆хъ и҆же ѻ҆брѣꙁаша тѣхъ ꙁакала́хꙋ · И҆ мно́ѕи ѿ людїи і҆и̑л҃евыхъ ѹ҆держа́шасѧ и҆ ѹ҆тверди́шасѧ е҆же не ꙗ҆́сти скве́рныхъ . і҆ и҆ꙁбра́ша на́ипаⷱ‍҇ ѹ҆мрети , неже ѻ҆скверни́тисѧ бра́шны , и҆ не хотѣша простꙋпи́ти ꙁако́на бж҃їѧ ст҃го . и҆ ꙁакла́ни сꙋть , и҆ бы́сть гнѣ́въ ве́лїи на і҆и̑л҃ѧ ѕѣло̀ ·
Глⷡ‍҇а , в҃ · Въ дн҃ехъ тⷯѣ въста мат̾фїѧ сн҃ъ і҆ѻа́ннов̾̾ , сн҃а симеѻ́нѧ сщ҃енникъ ѿ сн҃овъ и҆ѻ҆ари́въ ѿ і҆ерⷵлима , и҆ сѣде во моди́не . і҆ и҆мѧ́ше сн҃овъ е҃ і҆ѻа́нна и҆же прои̑менова́шесѧ гаⷣдиⷵ , и҆ симо́на и҆же прои̑менова́шесѧ ѳасеи , і҆ и҆ѹ́дꙋ и҆же ꙁва́шесѧ маⷦ‍҇кавеи , и҆ е҆леа̑ꙁа́ръ и҆же прои̑менова́шесѧ а҆наран̾ , и҆ѻ҆анаѳа́нъ и҆же прои̑менова́шесѧ а҆п̾ѳꙋсъ · и҆ ви́дѣша хꙋле́нїѧ быва́ющаѧ въ і҆ѹ҆де́и і҆ и҆ерⷵлимѣ · И҆ реⷱ‍҇ ѹ҆вы мн҄ѣ , почто̀ роженъ е҆смь ви́дѣти сътре́нїе людїи моиⷯ , и҆ сътре́нїе гра́да ст҃го . и҆ сѣдѣти т҄ꙋ въ е҆же да́тисѧ в рꙋцѣ врагъ , и҆ ст҃аѧ в рꙋки чю́ждимъ · бы́сть храмъ е҆го ꙗ҆́ко чл҃къ беꙁ̾честенъ , съсꙋды сла́вы е҆го пленени и҆ꙁведе́ни сꙋть . побїени сꙋть ста́рцы е҆го на сто́гнахъ мече́мъ  . ко́и ꙗ҆ꙁы́къ не наслѣдова црⷵтва и҆ не въꙁдержа коры́сти е҆го , всѧ же ѹ҆тва́ръ е҆го вꙁѧ́та е҆сть . вмѣсто свободы бы́сть рабьство . и҆ се ст҃аѧ наша и҆ красота на́ша и҆ сла́ва наша ѻ҆пꙋстѣ́на е҆сть , и҆ ѻ҆скверниша е҆ѧ̀ ꙗ҆ꙁы́цы . почто̀ ѹ҆бо намъ е҆ще жи́ти . и растерꙁа ри́ꙁы своѧ мат̾таѳїѧ и҆ сн҃ы е҆го , и҆ ѻ҆блеко́шасѧ въ врѣтища и҆ плакаша ѕѣ́ло . и҆ прїидо́ша посла́нїи ѿ цр҃ѧ , понꙋжда́юще ѿбѣгъшихъ въ граⷣ моди́нъ да пожрꙋтъ · и҆ мно́ѕи ѿ і҆и̑л҃ѧ пристꙋпи́ша к ниⷨ · Маⷮтаѳїѧ же и҆ сн҃ове е҆го крѣ́пко ста́ша . и҆ ѿвѣща́ша послаⷩ‍҇нїи ѿ цр҃ѧ · и҆ рѣша мат̾таѳїю гл҃юще · кн҃ѕь и҆ пресла́вныи и҆ ве́лїи е҆си въ гра́дѣ сеⷨ и҆ ѹ҆тверженъ въ сн҃ехъ и҆ бра́тїи · нн҃ѣ ѹ҆бо пристꙋпи преже и҆ сътвори повелѣ́нїе цр҃ѧ , ꙗ҆́ко сътвори́ша вси ꙗ҆ꙁы́цы , и҆ мꙋжи і҆ѹ́дины , и҆ ѻ҆ста́вшїи въ і҆ерⷵлимѣ · и҆ бꙋдеши т҄ы и҆ до́мъ твои посреди дрꙋгъ цр҃евых̾ . и҆ т҄ы и҆ сн҃ове твои просла́витесѧ въ сребрѣ и҆ ꙁла́тѣ и҆ в да́рѣхъ мно́ѕⷯѣ · И҆ ѿвѣща мат̾таѳїѧ и҆ рече гла́сомъ велїимъ . а҆ще и҆ вси ꙗ҆ꙁы́цы въ домꙋ црⷵтвїѧ цр҃ѧ послꙋшаша ѿстꙋпи́ти ко́ждо ѿ слꙋже́нїѧ ѿц҃ъ своиⷯ , і҆ и҆ꙁво́лиша въ ꙁа́повѣдехъ е҆го · А҆ꙁъ же и҆ сн҃ове мои и бра́тїѧ моѧ , повинꙋемсѧ ꙁако́нꙋ ѿц҃ъ нашихъ · милостивъ бꙋдетъ намъ б҃ъ . нѣсть намъ ключи́мо ѻ҆ста́вити ꙁако́нъ и҆ ѻ҆правда́нїѧ бж҃їѧ · не послꙋшаеⷨ словесъ цр҃ѧ престꙋпи́ти слꙋже́нїе на́ше на десно и҆ли на шꙋе · И҆ ꙗ҆́ко преста гл҃ати словеса сїѧ . пристꙋпи мꙋжъ и҆ѹ҆деани́нъ преⷣ ѻ҆чи́ма всѣхъ жрѣти въ ка́пищи и҆же въ моди́не , по повелѣ́нїю цр҃евꙋ . и҆ ви́дѣ маⷮтаѳїи и҆ поболѣ , и въстрепета́ша внꙋтренѧѧ е҆го . и҆ вож̾жесѧ ꙗ҆́рость е҆го по сꙋдꙋ ꙁако́на . и҆ наскочи и҆ раꙁ̾сѣче е҆го въ капищы , и҆ мꙋжа е҆гоже цр҃ь посла̀ и҆же принꙋжда́ше жрѣти ѹ҆бѝ , въ времѧ ѻ́но и҆ ка́пище раꙁори · И҆ въꙁревнова ꙁако́нъ ꙗ҆́ко сътвори финее́съ ꙁам̾врїи сн҃ꙋ саломи . и҆ въꙁопи мат̾таѳїи въ гра́дѣ гла́сомъ ве́лїиⷨ всѧ́къ ревнꙋѧ́и ꙁако́нꙋ , и҆ стоѧ́и въ ꙁавѣтѣ да и҆ꙁы́идетъ въ слѣдъ мене . и҆ ѿбѣжа самъ и҆ сн҃ове е҆го в горы , и҆ ѻ҆ста́ви е҆ли́каже и҆мѣ въ гра́дѣ · Тогда снидо́ша мно́ѕи и҆щꙋще сꙋда и҆ пра́вды въ пꙋсты́ни и҆ сѣдо́ша т҄ꙋ сами , и҆ сн҃ове иⷯ и҆ жены и҆хъ и҆ ско́ты иⷯ ꙗ҆́ко ѹ҆мно́жишасѧ на нихъ ѕлаѧ . и҆ въꙁвѣщено е҆сть мꙋжемъ цр҃евымъ и҆ си́лнымъ и҆же бѧ́хꙋ въ і҆ерⷵлимѣ гра́дѣ дв҃двѣ . ꙗ҆́ко ѿи̑до́ша мꙋжи нѣцыи , и҆же раꙁори́ша ꙁа́повѣдь цр҃ьскꙋ в мѣста та́ина въ пꙋсты́ню · И҆ теко́ша по ни́хъ мно́ѕи и҆ ꙗ҆́ша и҆хъ и҆ ѻ҆полчи́шасѧ на ниⷯ , и҆ поста́виша проти́вꙋ бра́нь въ дн҃ь сꙋбо́тныи . и реко́ша к ни́мъ , противлѧ́етесѧ и҆ нн҃ѣ е҆ще , и҆ꙁыидѣте и҆ сътвори́те по сло́вꙋ цр҃ѧ и҆ живете · И҆ рѣша не и҆ꙁы́идемъ ни сътво́римъ по сло́вꙋ цр҃евꙋ да с̾кве́рнимъ дн҃ь сꙋбо́ты · И въскори́ша на нихъ бра́нь , и҆ не ѿвѣща́ша иⷨ ни ка́мени верго́ша на ниⷯ , ни ꙁагради́ша мѣста таина рекꙋщи . ѹ҆́мремъ вс҄и въ простотѣ на́шеи . и҆ свѣдѣтели бꙋдꙋтъ на на́съ нб҃о и҆ ꙁемлѧ , и҆же непра́во погꙋбитѐ наⷵ · И҆ воста́ша на ниⷯ въ бра́ни в̾ сꙋботы . и҆ ѹ҆мро́ша сїѝ и҆ же́ны и҆хъ и҆ сн҃ове и҆хъ и҆ скоты иⷯ , да́же до тысѧщи дш҃ъ чл҃къ · И҆ поꙁна̀ мат̾таѳїѧ и҆ дрꙋѕи е҆го , и҆ въскорбѣша ѻ҆ нихъ ѕѣло . и҆ рече мꙋжъ и҆скренемꙋ свое̑мꙋ , а҆ще вс҄и сътворимъ ꙗ҆́ко бра́тїѧ на́ша сътвори́ша , и҆ не ѻ҆полчаеⷨсѧ на ꙗ҆ꙁы́цы ѻ҆ дш҃ахъ на́шиⷯ , и҆ ѻ҆правда́нїи ради нн҃ѣ насъ скоро и҆скоренѧⷮ ѿ ꙁемлѧ̀ . и҆ помысли́ша въ дн҃ь ѻ҆́нъ гл҃ющи · всѧкъ чл҃къ и҆же а҆ще прїидетъ к наⷨ на́ брань въ дн҃ь сꙋботныи , ѻ҆полчаеⷨсѧ проти́вꙋ е҆го и҆ не ѹ҆́мреⷨ вс҄и , ꙗ҆́коⷤ‍ⷷ ѹ҆мро́ша бра́тїѧ на́ша въ та́иныⷯ · Тогда̀ собраша к нимъ сонмище і҆ѹ҆де́иско крѣпцїи въ си́ле ѿ і҆и̑л҃ѧ . всѧⷦ‍҇ и҆ꙁволивыи ꙁако́нꙋ и҆ вс҄и и҆же бѣжашⷶ ѿ ꙁлыхъ приложи́шасѧ иⷨ . и҆ быша иⷨ въ ѹ҆твержⷣенїе и҆ събра́ша воѝ , и҆ поби́ша грѣшныхъ въ гнѣве свое̑мъ · и҆ мꙋж́еи беꙁ̾ꙁаконныхъ въ ꙗ҆́рости свое́и , и҆ прочїи бѣжаша во ꙗ҆ꙁы́цы спастисѧ . и҆ ѻ҆бы́иде мат̾таѳїѧ и҆ дрꙋѕи е҆го и҆ раꙁори́ша капища . и҆ ѻ҆брѣꙁаша ѻ҆́троки неѻ҆брѣꙁанныѧ е҆лицⷯⷯѣ ѻ҆брѣтоша въ предѣлех̾ і҆и̑л҃ѧ въ крѣпости . и҆ погна́ша сн҃овъ гордынѧ , и҆ ѹ҆спѣ дѣло въ рꙋкꙋ иⷯ . и҆ въꙁдержа́ша ꙁако́нъ ѿ рꙋкꙋ ꙗ҆ꙁыкъ и҆ ѿ рꙋкꙋ цр҃евꙋ , и҆ не да́ша рогъ грѣшникꙋ · И приближи́шасѧ дн҃и мат̾таѳїю ѹ҆мрѣти , и҆ рече сн҃омъ свои̑мъ . нн҃ѣ ѹ҆крѣписѧ горды́нѧ и҆ ѻ҆бличенїе , и҆ времѧ ниꙁъвра́щенїю и҆ гнѣвъ ꙗ҆́рости · И҆ нн҃ѣ ча́да въꙁревнꙋите ꙁаконꙋ и҆ дади́те дш҃а ва́ша ꙁа ꙁавѣт̾ ѿц҃ъ ва́шиⷯ и҆ помните дѣла ѿч҃а и҆же сътвори́ша въ родѣхъ своиⷯ , и҆ прїимете сла́вꙋ ве́лїю і҆̀ и҆мѧ вѣчное · А҆враа́мъ не въ и҆скꙋшенїихъ л҄и ѻ҆брѣтенъ е҆сть вѣренъ , и҆ вмѣни́сѧ е҆мꙋ въ правдꙋ · И҆ѻ́сифъ въ времѧ тѣсноты свое́ѧ съхрани ꙁа́повѣдь , бы́сть господи́нъ е҆гѷптꙋ · финее̑съ ѿц҃ъ на́шъ внегда̀ ревнова ревностїю и҆ прїѧⷮ ꙁавѣтъ сщ҃еньства вѣчнаⷢ‍҇ . И҆сꙋсъ е҆гда̀ и҆сполни сло́во , и҆ бысть сꙋдїѧ въ і҆и̑л҃и · халевъ е҆гда̀ свѣдѣтельствова въ цр҃ви , воспрїѧ́тъ ꙁемли наслѣдїе . дв҃дъ въ свое́и ми́лости наслѣдова прⷵтлъ црⷵтвїѧ во вѣкъ вѣка · И҆лїѧ е҆гда̀ въꙁревнова ревностїю ꙁако́на , вꙁѧсѧ ꙗ҆́ко на́ нб҃о · А҆на́нїѧ , а҆ꙁарїѧ , мисаиⷧ‍҇ , вѣрꙋю̑ще сп҃сошасѧ ѿ пла́мени . данилъ въ простотѣ свое́и и҆ꙁѧ́тсѧ ѿ ѹ҆стъ львовъ · И҆ та́ко помышлѧ́ите по роⷣ і҆ роⷣ , ꙗ҆ко вс҄и ѹ҆пова́ющїи на́нь не и҆ꙁнемогꙋтъ . и҆ ѿ словесъ мꙋж́а грѣшна не ѹ҆боитесѧ , и҆же слава е҆го въ мотыла и҆ въ червъ . дньⷵ въꙁдвигнеⷮсѧ а҆ ѹтре не ѻ҆брѣтесѧ , ꙗ҆́ко ѻ҆братисѧ въ пеⷬ‍҇сть свою и҆ помышленїи е҆го поги́бе · И҆ в҄ы сн҃ве ѹ҆крѣпитесѧ и҆ мꙋжа́итесѧ въ ꙁаконѣ , ꙗ҆́ко в немъ прослави́тесѧ . и҆ с҄е симеѻ҆нъ братъ ва́шъ , вѣмъ ꙗ҆́ко мꙋжъ совѣта е҆сть , того послꙋша́ите вс҄ѧ дн҃и и҆ то́и бꙋдетъ вамъ въ ѿц҃а · И҆ѹ҆да мак̾каве́и сей крѣпокъ въ си́лѣ ѿ ю҆́ности свое́ѧ , се́и бꙋдетъ ва́мъ нача́лникъ во́и , и҆ то́и сътворитъ бра́нь лю́демъ . и҆ в҄ы приведѣте къ себѣ вс҄ѧ творци ꙁако́на , и҆ м̾стите м̾щенїе людїи вашихъ · воꙁдаите воꙁдаѧ́нїе ꙗ҆ꙁы́комъ , и҆ внемлѣте въ ꙁа́повѣди ꙁа́кона · И҆ блⷵви иⷯ и҆ приложисѧ къ ѿц҃емъ свои̑м̾ , и҆ ѹ́мре въ лѣто , рм҃ѕ . и҆ погребо́ша е҆го сн҃ове е҆го во гробѣхъ ѿц҃ъ е҆го въ модине . и҆ пла́каша е҆го весь і҆и̑л҃ь пла́чем̾ ве́лїимъ ·
Глⷡ‍҇а , г҃ · И въста і҆ѹ́да нарица́емыи мак̾каве́и сн҃ъ е҆го в̾ него мѣсто , и҆ помагахꙋ е҆мꙋ вс҄и братїѧ е҆го , и҆ вс҄и е҆лицы прилѣпишасѧ къ ѿц҃ꙋ е҆го . и҆ ѻ҆полчахꙋсѧ ѻ҆полченїемъ і҆и̑л҃ь съ веселїемъ . и҆ распространи славꙋ лю́деⷨ свои̑мъ , и҆ ѻ҆блечесѧ въ бронѧ ꙗ҆́ко гигантъ . и҆ препоа́сасѧ ѻ҆рꙋжїем̾ бра́ни свое́ѧ въ ѻ҆полченїих̾ , и҆ ꙁащищаше ѻ҆полченїѧ мечемъ свои̑мъ . и҆ ѹ҆подобисѧ львꙋ въ дѣлехъ свои̑хъ и҆ ꙗ҆́ко скѷменъ рыка́ющъ в ловитвѣ . и҆ погони беꙁаконныѧ и҆спыта́ѧи смꙋща́ющихъ лю́ди е҆го пож̾же пла́менеⷨ и въꙁвращени сꙋть беꙁаконїи ѿ страха е҆го , и҆ вс҄и дѣ́латели беꙁако́нїа смѧтошасѧ . и҆ ѹ҆правлено е҆сть спⷵенїе въ рꙋкꙋ е҆го . и҆ ѻ҆горчи цр҃и мно́ги и҆ въꙁвесели і҆а́кова въ дѣлехъ своиⷯ , и҆ въ вѣки па́мѧть е҆го въ блⷵвенїе · и҆ прохожаше гра́ды і҆ѹ́дины , и҆ погꙋби нечьстивыхъ ѿ нихъ . и҆ ѻ҆брати гнѣвъ ѿ і҆ил҃ѧ . і҆ и҆меновасѧ даⷤ‍ⷷ до послѣдниⷯ ꙁемли , и҆ собра погибаю̑щихъ · И собра а҆пол̾лонъ ꙗ҆ꙁы́ки ѿ самарїѧ силꙋ ве́лїю е҆же ратова́ти на і҆и̑л҃ѧ · И҆ поꙁна і҆ѹда и҆ꙁыиде въ срѣтенїе е҆мꙋ . и҆ пораꙁи е҆го и҆ ѹ҆би того , и҆ падоша ꙗ҆ꙁвенїи , но́ѕи и҆ прочїи побѣгоша . и҆ вꙁѧтъ користи и҆хъ . и҆ мечъ а҆пол̾лоновъ ѿꙗ҆́тъ і҆ѹ́да , и҆ бысть вою̑ю́щи иⷨ вс҄ѧ дн҃и · И҆ слы́ша серонъ началникъ во́и сѷръскиⷯ , ꙗ҆́ко собра і҆ѹ҆́да съвокꙋпленїе и҆ цр҃ковъ вѣрныⷯ с ниⷨ иꙁыиде въ брань · и҆ реⷱ‍҇ сътворю себѣ и҆́мѧ и҆ прославлюсѧ въ црⷵтвїи , и҆ поборю і҆ѹ́дꙋ и҆ сꙋщиⷯ с ниⷨ , и҆ ѹ҆ничижа́ющиⷯ слово цр҃ево . и҆ ѹ҆готовасѧ и҆ приложисѧ е҆же въꙁы́ити . и҆ вꙁыиде с нимъ полкъ нечестивыхъ крѣпокъ по́мощи е҆мꙋ и҆ сътворити ѿм̾щенїа на сн҃ехъ і҆и̑л҃евыхъ . и҆ приближисѧ даже до въсхода веѳороⷩ‍҇ска . і҆ и҆ꙁыиде і҆ѹ́да въ сретенїе е҆мꙋ въ малѣ · Ꙗ҆́коже ви́дѣша полкъ грѧдꙋщїи въ срѣтенїе и҆мъ , рѣша і҆ѹ́дѣ како мо́жемъ в̾ мали сꙋще ѻ҆полчатисѧ противꙋ мно́жества сего толь крѣпка , и҆ м҄ы ѹ҆трꙋжени е҆смы̀ постомъ днⷵь · И҆ рече і҆ѹ́да , ѹ҆добъ е҆сть ѻ҆бъѧ́ти мно́гихъ въ рꙋкꙋ малыхъ · И҆ нѣсть раꙁньства преⷣ бм҃ъ нбⷵнымъ спⷵти въ мно́ѕѣ и҆ въ ма́ле . ꙗ҆́ко не въ мно́жествѣ во́и ѻ҆долѣнїѧ брани е҆сть , н҄о ѿ нб҃си крѣпость . сїи грѧдꙋтъ къ намъ въ мно́жествѣ клѧтвы беꙁаконїа . е҆же расто́ргнꙋти насъ и҆ же́ны на́ша и҆ чада наша , е҆же скориствовати нами . м҄ы бо ѻ҆полча́емсѧ ꙁа дш҃а наша и҆ ꙁаконы наша . и҆ самъ г҃ь съкрꙋшитъ и҆хъ преⷣ лицемъ на́шимъ , вы же не ѹ҆страша́итесѧ и҆хъ · Ꙗ҆́коже преста гл҃ати , и҆ наскочи на нихъ въскорѣ , и҆ сътресѧ сиронъ и҆ во́и его преⷣ нимъ . и҆ погна̀ е҆го въ нисхожденїе веѳора , даже до полѧ . и҆ падоша ѿ нихъ ꙗ҆́ко и҃ , сотъ мꙋжъ . прочїи же побѣгоша въ ꙁемлю филистима , и҆ нападе страⷯ і҆ѹ́дин̾ , и҆ братїи е҆го и҆ бо́ѧꙁнь на всѧ̀ ꙗ҆ꙁыки ѻ҆́крⷵтъ и҆хъ . и҆ прїиде до цр҃ѧ и҆мѧ е҆го , и҆ ѻ҆ ѻ҆полченїи і҆ѹ́динѣ повѣда́хꙋ вс҄и ꙗ҆ꙁы́цы . ꙗ҆́коже слы́ша цр҃ь а҆нтїѻхъ словеса сїѧ . прогнѣвасѧ дш҃ею и҆ посла̀ и҆ събра во́и всего црⷵтва свое̑го полкъ крѣпокъ ѕѣло , ѿверꙁе сокровище свое и҆ дасть ѻ҆броки вои́номъ въ лѣто . и҆ ꙁаповѣда и҆мъ в лѣто быти готовомъ на всѧкꙋ потребꙋ · И҆ ви́дѣ ꙗ҆ко ѻ҆скꙋдѣ сребро̀ ѿ съкровища , и҆ дани ѿ страⷩ‍҇ ма́ли . ради расхожⷣенїѧ и҆ ꙗ҆́ꙁвы ꙗ҆́же сътвори въ ꙁемли да воꙁметъ ꙁаконнаѧ и҆же бѧхꙋ ѿ пр́ьвыхъ дн҃їи · и҆ ѹ҆страшисѧ да не и҆мѣе̑т̾ и҆ е҆ді́ною и҆ дважды въ расходы , и҆ даѧ́нїѧ ꙗ҆́же даѧ́ преже пространною рꙋкою · і҆ и҆ꙁъбытъчествова паче цр҃еи бывшихъ прежде въꙁнесѧ дш҃ею ѕѣло , и҆ помысли и҆тѝ въ персидꙋ . и҆ прїѧти да́ни стра́нъ и҆ събра́ти сребра̀ мно́го · И҆ ѻ҆ста́ви лисїю чл҃ка пресла́вна ѿ ро́да цр҃ьствїѧ наⷣ ве́щми црⷵкими , ѿ рѣкѝ е҆фра́та да́же до рѣкѝ е҆гѷпта . и҆ пита́ти а҆нтиѻ́ха сн҃а свое̑го , до́ндеже ѻ҆брати́тсѧ са́мъ . и҆ предадѐ е҆мꙋ полъ си́лъ и҆ сло́новъ · и҆ ꙁаповѣда е҆мꙋ ѻ҆ всⷯѣ и҆хже съвѣща̀ и҆ ѻ҆ ѻ҆бита́ющиⷯ въ і҆ѹ҆деи і҆ и҆ерⷵлі́мѣ · посла́ти на ни́хъ е҆же съкрꙋши́ти і҆ и҆сто́ргнꙋти крѣпость і҆и̑л҃евꙋ , и҆ ѻ҆ста́нки і҆ерⷵлима , и҆ ѿѧти па́мѧть и҆хъ ѿ мѣста , и҆ всели́ти сн҃овъ и҆норо́дныхъ въ всѣхъ предѣлехъ и҆хъ , и҆ по жребїю раꙁдѣли́ти ꙁемлю и҆хъ · И҆ цр҃ь въспрїѧтъ полъ си́лы ѻ҆ста́вшихъ , і҆ и҆ꙁы́иде ѿ а҆нтиѻ҆хїи ѿ гра́да црⷵтва свое̑го , лѣта рм҃ꙁ · и҆ пре́иде е҆фра́тъ рѣкꙋ̀ и҆ прохожа́ше въ вы́шнѧѧ стра́ны · И҆ и҆ꙁбра лисїю п̾толоме́ѧ сн҃а доримеѻ́ва , и҆ никано́ра и҆ горгїѧ мꙋжи си́лнїи ѿ дрꙋгъ цр҃евыхъ , и҆ посла̀ с ни́ми , ҂м҃ мꙋжїи , и҆ ҂ꙁ҃ . ко́н̾никъ . е҆же итѝ в ꙁе́млю і҆ѹ́динꙋ и҆ растли́ти ю҆̀ по словесѝ цр҃ьскꙋ · И҆ ѿше́дше съ всею си́лою своею и҆ прїидоша и҆ ста́ша блиꙁъ е҆м̾маѹ́м в ꙁемлѝ польстѣ · И҆ слы́шаша кꙋп̾цы̀ страны̀ тоѧ и҆мѧ и҆х̾ , и҆ вꙁѧ́шⷶ ꙁла́то и҆ сребро̀ мно́го ѕѣло и҆ ѻ́троки и҆ прїидо́ша въ станы̀ да прїимꙋтъ сн҃овъ і҆и̑л҃евыхъ въ рабы̀ . и҆ приложи́шасѧ к нимъ во́и сѷръскїѧ и҆ ꙁемлѝ и҆ноплеменникъ · И҆ ви́дѣ і҆ѹ҆да и҆ бра́тїѧ е҆го ꙗ҆́ко ѹ҆мно́жишасѧ ѕла́ѧ . и҆ воѝ приближа́шесѧ къ предѣломъ и҆хъ , и҆ поꙁна́ша словеса̀ цр҃ва и҆же повелѣ лю́демъ сътвори́ти в погꙋбле́нїе и҆ сконча́нїе · И҆ рече ко́ждо къ и҆́скренемꙋ свое̑мꙋ , въста́нѣмъ ꙁа и҆ꙁгна́нїѧ людїи нашиⷯ и҆ ѻ҆полча́е̑мсѧ ꙁа люди на́ша и҆ ст҃ыѧ · И҆ собра́сѧ сонмъ е҆же бы́ти гото́вомъ къ ѻ҆полъче́нїю . и҆ е҆же моли́ти и҆ проси́ти млⷵти и҆ щедро́тъ · И҆ и҆ерⷵли́м̾ б҄ѣ беꙁъѻ҆би́теленъ а҆ки пꙋстъ . и҆ не бѣ въходѧ́ и и҆сходѧ́и ѿ рода е҆го и҆ ст҃аѧ попра́шасѧ , и҆ сн҃ве и҆нороⷣныⷯ въ краю̀ . бы́сть ѻ҆бита́нїе ꙗ҆ꙁы́ком̾ и҆ вꙁѧ́сѧ веселїе ѿ і҆а́кова , і҆ ѻ҆скꙋдѣ тꙋ̀ сопѣль и҆ гꙋсли · И҆ собра́шасѧ и҆ прїидо́ша въ маси́фꙋ проти́вꙋ і҆ерⷵлі́мꙋ , ꙗ҆́ко мѣсто мл҃твы въ масифе прьвѣе і҆и̑л҃ю · И҆ пости́шаⷵ того днѝ и҆ ѻ҆блеко́шасѧ въ врѣтища и҆ пепелъ посы́паша на главы своѧ , и҆ растеръꙁа́ша ѻ҆дѣѧ́нїѧ своѧ . и҆ распростро́ша кни́гꙋ ꙁако́нꙋ ѿ ниⷯже и҆спыта́хꙋ ꙗ҆ꙁы́цы написа́ти на ни́хъ подо́бїѧ и҆́долъ свои̑хъ . и҆ принесо́ша ри́ꙁы свѧти́тельскїѧ и҆ прьворо́дныѧ и҆ десѧти́ны . и҆ въꙁдви́гнꙋша наꙁаре́ѧ иже наплъниша дн҃и , и҆ въꙁопи́ша гла́сомъ ве́лїимъ на нб҃о рекꙋщи . чт҄о сътвори́мъ симъ и҆ гдѣ и҆хъ въведе́мъ , и҆ ст҃аѧ твоѧ попра́шасѧ и҆ ѻ҆скврънишасѧ , и҆ сщ҃енницы твоѝ въ ско́рби и҆ смире́нїю . и҆ се ꙗ҆ꙁы́цы събра́шасѧ на́ ны да расто́ргнꙋтъ насъ , ты̀ вѣси и҆же помышлѧ́ютъ на на́съ . ка́ко мо́жеⷨ потерпѣти преⷣ лицемъ ихъ , а҆ще не ты помо́жеши намъ · и҆ въстрꙋби́ша и҆ въꙁопи́ша гла́сомъ ве́лїимъ · И҆ посе́м̾ поста́ви і҆ѹ҆да вое̑во́ды людїи , ты́сѧщники и҆ со́тники , пѧтьдесѧ́тники , и҆ десѧтонача́лники и҆ реⷱ‍҇ . съѕида́ющиⷨ домы̀ , и҆ ѻ҆брꙋча́ющиⷨ же́ны и҆ садѧ́щимъ виногра́ды , и҆ ѹ҆жасныⷨ въꙁврати́тисѧ комꙋждо в доⷨ свои по ꙁако́нꙋ . и҆ въꙁдви́гнꙋша ѻ҆плъче́нїѧ , и҆ поста́виша на юⷢ‍҇ е҆м̾маѹ́мⷶ · И҆ рече і҆ѹ́да , препоѧши́тесѧ и҆ бꙋдѣте въ сн҃ы си́лны , и҆ бꙋдѣте ѹ҆гото́вани въ ꙁаѹ́трїе ѻ҆полчи́тисѧ на ꙗ҆́ꙁы́ки сїѧ и҆же събра́шаⷵ растерꙁа́ти насъ и҆ ст҃аѧ наша . ꙗ҆́ко лꙋче е҆сть наⷨ ѹ҆мрѣти въ бра́ни , неже́ ви́дѣти ѕла́ѧ людїи нашихъ и҆ ст҃ыхъ . ꙗ҆́коⷤ‍ⷷ во́лѧ бꙋдеⷮ въ нб҃си та́ко сътвориⷮ ·
Глⷡ‍҇а , д҃ · И поꙗ҆́тъ горгїѧ , ҂е҃ мꙋжїи , и҆ ҂а҃ ко́нникъ и҆ꙁбра́нныхъ и҆ подвиго́ша плъкъ но́щїю е҆же наи̑тѝ на полкъ и҆у̑деиск̾ и҆ поби́ти иⷯ внеꙁа́пꙋ . и҆ сн҃ве и҆же ѿ краѧ бѣ́хꙋ во́жди иⷨ . и҆ слы́ша і҆ѹ́да и҆ въста̀ саⷨ и҆ си́лнїи , поби́ти си́лꙋ цр҃евꙋ ꙗ҆же въ е҆м̾маѹ́ме . да́же е҆ще силы расточе́ни бы́ша ѻ҆плъче́нїѧ · И҆ прїиде горгїѧ въ ѻ҆плъче́нїа і҆ѹ́дина но́щїю и҆ ни е҆ді́наⷢ‍҇ ѻ҆брѣтѐ . и҆ска́ше и҆хъ въ гора́хъ ꙗ҆ко рече бѣжаⷮ сїи ѿ насъ . и҆ въкꙋпѣ дн҃ю ꙗ҆́вльшꙋсѧ ꙗ҆ви́сѧ і҆ѹ́да на́ поли со трема̀ ты́сѧщема мꙋжїи . токмо щи́тъ и҆ мечь не и҆мѧ́хꙋ ꙗ҆́коже хотѧ́хꙋ . и҆ ви́дѣшⷶ плъкъ ꙗ҆ꙁы́ческъ крѣпокъ въѻ҆рꙋжеⷩ‍҇ и҆ коⷩ‍҇ницы ѻ҆крⷵтъ е҆го , и҆ сїи наѹ҆чени ѻ҆полче́нїю · И҆ рече і҆ѹ҆да мꙋжемъ и҆же с нимъ бѧ́хꙋ . не ѹ҆бо́итесѧ мно́жества и҆хъ , и҆ стремле́нїѧ и҆хъ не ѹжаса́итесѧ · Помина́ите ка́ко сп҃сени бы́ша ѿц҃ы на́ши в мори чрьмнемъ , е҆гда гонѧ́ше и҆хъ фараѻ́нъ съ воѝ мно́гими . нн҃ѣ въꙁопїеⷨ на́ нб҃о а҆ще како ѹ҆млⷵрдиⷮсѧ на́ ны , и҆ помѧнеⷮ ꙁавⷮѣ ѿц҃ъ , и҆ съкрꙋшиⷮ плъкъ сїи преⷣ лицеⷨ нашиⷨ днесь · и҆ ѹ҆вѣдѧⷮ всѝ ꙗ҆́ꙁы́цы ꙗ҆́ко е҆сть и҆ꙁбавлѧ́ѧи и҆ сп҃саѧи і҆и̑л҃ѧ · И҆ въꙁведо́ша и҆ноплемеⷩ‍҇ницы ѻ́чи своѝ , и҆ ви́дѣша и҆хъ грѧдꙋщиⷯ съпротивꙋ . і҆ и҆ꙁыидо́ша ѿ плъка въ бра́нь , и҆ въстрꙋби́ша и҆же съ і҆ѹ́дою и҆ постꙋпи́ша и҆ сътре́ни сꙋть ꙗ҆ꙁы́цы и҆ побѣгоша в по́ле . послѣднїиⷤ‍ⷷ падо́ша мечемъ · и҆ прогна́ша и҆хъ даже до а҆саримо́ѳа и҆ даже до по́ль и҆дꙋме́искъ и҆ а҆ꙁоⷮскъ и҆ а҆мнискъ и҆ падо́шⷶ ѿ нихъ даже до трею ты́сѧщю мꙋжїи · И҆ ѻ҆брати́сѧ і҆ѹ́да и҆ воѝ е҆го ѿ гоне́нїѧ въ слѣдъ е҆го . и҆ рече къ лю́демъ , не въжделѣите коры́стїи , ꙗ҆́ко бра́нь противꙋ на́съ . и҆ горгїѧ и҆ воѝ е҆го блиꙁъ насъ на гора́хъ . н҄о сто́ите нн҃ѣ проти́вꙋ вра́гъ на́шиⷯ , и҆ побо́рете и҆хъ · и҆ по сихъ прїимете коры́сти беⷥ бо́ѧꙁни · И҆ еще гл҃ющꙋ і҆ѹ́де сїѧ , и҆ сѐ ꙗ҆ви́сѧ ча́сть нѣкаѧ расмотрѧ́щи ꙁ горы̀ и҆ ви́дѣ ꙗ҆́ко въ бѣгъ ѻ҆брати́шасѧ со во́и . и҆ ꙁаж̾жени сꙋть ѻ҆полче́нїѧ , ды́мъ б҄о ꙁри́мыи ꙗ҆влѧ́ше бы́вшее · съѕира́ющїи же ѹ҆боꙗ҆́шасѧ ѕѣло · ви́дѣша же ѻ҆плъче́нїе і҆ѹ́дино в по́ли гото́во на́ брань · и҆ бѣжа́ша вси въ ꙁе́млю и҆ноплеме́нниⷦ‍҇ · И҆ ѻ҆брати́сѧ і҆ѹ́да на коры́сти ѻ҆полченїи и҆ вꙁѧ̀ ꙁла́то мно́го и҆ сребра̀ и҆ ꙗ҆́ки́нѳа и҆ поръфи́ры мо́рскїѧ и҆ бога́т̾ства вели́ка . и҆ воꙁ̾враща́ющисѧ пѣснь поꙗ҆́хꙋ и҆ блⷵвѧ́хꙋ б҃а нбⷵнаго ꙗ҆ко бл҃гъ е҆сть ꙗ҆́ко въ вѣкъ млⷵть е҆го · И҆ бы́сть сп҃сенїе вели́ко на і҆и̑л҃и въ дн҃ь ѻ҆нъ . е҆ли́цы же и҆ноплемеⷩ‍҇никъ ѹ҆целѣша , прїидоша и҆ въꙁвѣсти́ша лисїи всѧ̀ и҆же слꙋчи́сѧ · ѻ҆́н̾ же слы́шавъ ѹ҆нѝ дш҃ею  , ꙗ҆́ко не ка́ко хотѣ такова̀ бы́сть въ і҆и̑л҃и , и҆ не какова ꙁаповѣда цр҃ь и҆ сїѧ и҆ꙁы́иде · И҆ въ грѧдꙋщее лѣто събра̀ лисїѧ мꙋжїи и҆ꙁбранныⷯ ше́стьдесѧтъ ты́сѧщъ и҆ ко́нникъ , ҂е҃ , да побїетъ і҆ерⷵлимъ · И҆ прїидо́ша въ і҆ѹ҆де́ю , и҆ ѻ҆полчи́шасѧ въ веѳсо́ре и҆ срѣте и҆хъ і҆ѹ́да со десѧтїю ты́сѧщъ мꙋже́и . и҆ ви́дѣ плъкъ крѣпоⷦ‍҇ и҆ помоли́сѧ и҆ рече . блⷵвенъ е҆си сп҃се і҆и̑л҃евъ съкрꙋши́выи стремле́нїе си́лнаго рꙋко́ю раба̀ твое̑го дв҃да . и҆ предалъ е҆си плъкъ и҆ноплеменныхъ в рꙋкꙋ и҆ѻ҆наѳа́нꙋ сн҃ꙋ саѹ́лю , и носѧ́щаго ѻ҆рꙋжїе е҆го . ѻ҆бꙗ҆́выи полк̾ сїи рꙋкою людїи твои̑хъ і҆и̑л҃ѧ . и҆ да постыдѧ́тсѧ ѻ҆ си́лѣ и҆ конникꙋ и҆хъ . даждь и҆мъ бо́ѧꙁнь и҆ раста́и дръꙁоⷵ си́лнаго и҆хъ , и҆ да поколѣблютсѧ сътрѣнїемъ свои̑мъ , ниꙁложѝ и҆хъ мечемъ любѧ́щихъ т҄ѧ . и҆ да похва́лѧтъ тебе вси видѧ́щїи и҆́мѧ твое въ пѣснехъ · И҆ съста́виша бра́нь и҆ падо́ша ѿ плъка ли́сїи , ҂е҃ мꙋжїи и҆ падо́ша проти́вꙋ и҆хъ . видѧ́ше же лисїѧ свои̑хъ бѣжа́нїе  , і҆ѹ҆де́и же дръꙁость и҆ ꙗ҆́ко гото́ви сꙋть , и҆л҄и жи́ти и҆л҄и ѹ҆мрѣти крѣпко . ѿи́де въ а҆нтиѻ҆хїю і҆ и҆ꙁбра̀ боле бы́вшихъ во́и , ѹмы́сли па́ки ѻ҆полчи́тисѧ на і҆ѹ҆де́ю · Рече же і҆ѹ҆да и҆ бра́тїѧ е҆го . сѐ сътврени сꙋть враѕи наши вꙁы́идемъ нн҃ѣ ѻ҆чисти́ти ст҃аѧ и҆ ѻ҆бнови́ти . и҆ събра̀ весь плъкъ и҆ вꙁыидо́ша на горꙋ̀ сїѻ́нъ , и҆ ви́дѣшⷶ ст҃ыню ѻ҆пꙋстѣнꙋ и҆ прⷵтлъ ѻ҆сквръненъ и҆ вра́та съж̾жены , и҆ въ притво́рехъ въꙁрасто́ша дре́вїѧ а҆ки въ дꙋбравѣ , и҆л҄и а҆ки въ е҆ді́неи ѿ горъ . и҆ пастофо́рїѧ раꙁбїена . и҆ раꙁтерꙁа́ша ри́ꙁы своѧ , и҆ пла́каша пла́чем̾ ве́лїимъ · и҆ въꙁложи́ша пе́пелъ на главы своѧ и҆ падо́ша лицеⷨ на́ ꙁеⷨлю и҆ въстрꙋби́ша трꙋбнымъ ꙁна́менїеⷨ и҆ воꙁопи́ша на́ нб҃о · Тогда̀ повелѣ і҆ѹ́да мꙋжемъ ратова́ти и҆же въ краю , дондеже ѻ҆чи́стиⷮ ст҃аѧ · И҆ и҆ꙁбра̀ сщ҃енники непоро́чны хотѧ́щихъ ꙁако́на бж҃їѧ . и҆ ѻ҆чи́стиша ст҃аѧ и҆ ѿвръго́ша ка́менїе ѻ҆сквръненїѧ въ мѣсто нечи́сто . и҆ совѣща́ша ѻ҆ прⷵтлѣ всесъжже́нїѧ ѻ҆скверне́нѣмъ чт҄о е҆мꙋ сътворѧтъ . и҆ нападѐ и҆мъ совѣтъ благъ раꙁори́ти е҆го . да не когда бꙋдетъ и҆мъ въ поноше́нїе ꙗ҆́ко ѻ҆скверни́ша е҆го ꙗ҆ꙁы́цы и҆ раꙁори́ша прⷵтлъ и҆ положи́ша ка́менїе на горꙋ̀ хра́ма въ мѣсто подо́бно до́ндеже прїидетъ пррⷪ‍҇къ ѿвѣща́ти ѻ҆ нихъ . и҆ вꙁѧ́ша ка́менїе цѣлы по ꙁаконꙋ , и҆ съꙁда́ша прⷵтлъ но́въ по пре́жнемꙋ , и҆ соꙁда́ша ст҃аѧ , и҆ ꙗ҆́же внꙋтръ хра́ма · и҆ притво́ры и҆ всѧ̀ и҆ сътвориша сосꙋды ст҃ыѧ но́вы и҆ внесо́ша свѣти́лникъ и҆ прⷵтлъ , вс҄есоⷤже́нїи и҆ ѳимїѧмовъ и҆ трапе́ꙁꙋ въ храⷨ и҆ жрѣша на прⷵтлѣ . и҆ въжго́ша свѣти́лники и҆же на поⷣсвѣщницеⷯ сꙋть , и҆ свѣтѧ́хꙋ въ хра́мѣ , и҆ положи́ша на трапеꙁѣ хлѣбы . и҆ простро́ша катапета́смы , и҆ сконча́ша всѧ̀ дѣлⷶ и҆же творѧ́хꙋ . и҆ ѕѣло рано воста́шⷶ въ е҃ и҆ к҃ дн҃ь мцⷵа девѧ́таго , сѝ е҆сть мⷵць хаслевъ , рм҃и лѣта · И҆ принесо́ша же́ртвꙋ по ꙁако́нꙋ на ѻ҆л̾та́рь всесожиже́нїа нова , и҆же сътвори́ша по вре́мени и҆ по дн҃и въньже ѻ҆скверниша е҆го ꙗ҆́ꙁы́цы · Во ѻ́нъ ѻ҆бновисѧ въ пѣснехъ и҆ гꙋслехъ и҆ кини́рехъ и҆ кѵⷨва́лѣхъ · и҆ падо́ша всѝ лю́дїе на лицы̀ и҆хъ , и҆ поклони́шасѧ , и҆ блⷵвиша на нб҃о поспѣша́ющаго иⷨ . и҆ сътвори́ша ѻ҆бновле́нїе прⷵтла дн҃е ѻ́смаго . и҆ принесо́ша всесъжже́нїѧ съ весе́лїемъ , и҆ пожро́ша жрътвꙋ спⷵсенїѧ и҆ хвале́нїѧ . и҆ ѹ҆краси́ша преⷣ лицеⷨ хра́мꙋ вѣнцы̀ ꙁла́тыми и҆ а́спидьскими , и҆ ѻ҆бнови́ша вра́та и҆ пастофо́рїѧ , и҆ поста́виша двери . и҆ бы́сть весе́лїе в лю́дехъ вели́ко ѕѣло и҆ ѻ҆брати́сѧ поноше́нїе ꙗ҆ꙁы́ковъ . и҆ поста́ви і҆ѹ́да и҆ бра́тїа е҆го , и҆ весь съборъ і҆и̑л҃евъ да дѣ́етсѧ дн҃ь сщ҃енїѧ прⷵтла въ времена своѧ , ѿ лѣта на лѣто по днїи и҃ , ѿ пѧ́того и҆ двадесѧтого дн҃е мⷵца хасле́въ съ весе́лїем̾ и҆ радостїю · И҆ съꙁда́ша въ вре́мѧ ѻ́но горꙋ сїѻ́нъ и҆ ѻ҆крꙋгъ стѣ́ны высо́ки и҆ пи́ргы крѣпки . да не когда прїидꙋтъ ꙗ҆ꙁы́цы и҆ поперꙋтъ еѧ̀ ꙗ҆́коже преже сътвори́ша . и҆ посадѝ тꙋ̀ во́ѧ храни́ти е҆го , и҆ ѹ҆твердѝ е҆го хранити веѳ̾сꙋра́на . е҆же и҆мѣти лю́ди въ тверды́ни проти́вꙋ лица̀ и҆дꙋме́иска ·
Глⷡ‍҇а , е҃ · И бы́сть ꙗ҆́ко слы́шаша ꙗ҆ꙁы́цы ѻ҆́крⷵтъ , ꙗ҆́ко съꙁда́сѧ прⷵтлъ , и҆ ѻ҆бнови́сѧ ст҃ынѧ ꙗ҆́ко и҆ прежде , и҆ раꙁгнѣвашасѧ ѕѣло . и҆ совѣща́шасѧ ѿꙗ҆́ти ро́дъ і҆а́ковль , и҆же бѣхꙋ посреди и҆хъ · и҆ нача́ша ѹ҆бива́ти въ лю́дехъ і҆ и҆ꙁгонѧ́ти · И҆ поборѧ́ше і҆ѹ҆да сн҃ы и҆са́вовы въ и҆дꙋмеѝ і҆ и҆же въ а҆краватинѣ ꙗ҆́ко ѻ҆бсѣдѧ́хꙋ і҆ил҃ѧ · и҆ пораꙁѝ и҆хъ ꙗ҆́ꙁвою вели́кою . и҆ꙁгна̀ и҆хъ и҆ вꙁѧ̀ коры́сти иⷯ , и҆ помѧнꙋ лꙋкавъство сн҃овъ веа́нь . и҆же бѣхꙋ лю́демъ в сѣть , и҆ въ собла́ꙁнъ въ е́же лаѧ́ти и҆хъ въ пꙋтехъ и҆ ꙁатвори́шасѧ ѿ него въ пи́ргехъ . и҆ пристꙋпѝ к ни́мъ , и҆ проклѧ̀ и҆хъ и҆ ꙁаж̾же столпы̀ и҆хъ ѻ҆гнемъ , съ всѣмъ и҆же в нихъ бѧ́хꙋ · И҆ про́иде къ сн҃омъ а҆м̾монимъ и҆ ѻ҆брѣте рꙋкꙋ крѣпкꙋ и҆ лю́ди мно́ги , и҆ тимоѳеѧ во́жда и҆хъ · И҆ поста́ви с ними брани мно́ги , и҆ сътре́ни сꙋть пред̾ лицем̾ е҆го , и҆ побѝ и҆хъ и҆ вꙁѧ̀ ꙗ҆ꙁира и҆ дще́ри е҆го . и҆ ѻ҆брати́сѧ въ і҆ѹ҆де́ю и҆ събра́шасѧ ꙗ҆ꙁы́цы ꙗ҆́же въ галаа́дѣ проти́вꙋ і҆и̑л҃ьтѧномъ сꙋщиⷨ въ предѣлеⷯ и҆хъ да и҆ꙁбїютъ и҆хъ . и҆ побѣгоша въ дїаѳе́мꙋ тверды́ни . и҆ посла́ша писа́нїѧ къ і҆ѹ́дѣ и҆ бра́тїи е҆го рекꙋщи . събра́шасѧ на́ ны ꙗ҆́ꙁы́цы по ѻ́крⷵтъ насъ и҆ꙁби́ти насъ . и҆ готовѧтсѧ прїитѝ и҆ вꙁѧ́ти твеⷬ‍҇ды́ню в неже въбѣга́емъ , и҆ тимоѳе́и е҆сть вое̑во́да во́емъ и҆хъ . нн҃ѣ б҄о пришедъ і҆ и҆ꙁба́ви насъ ѿ рꙋкꙋ иⷯ . ꙗ҆́ко паде мно́жество ѿ насъ . и҆ всѝ бра́тїѧ наша сꙋщїи в мѣстѣ тꙋви́не ѹ҆бїени сꙋть , и҆ плени́ша же́ны и҆хъ и҆ ча́да и҆хъ и҆ коры́сти . и҆ погибоша т҄ꙋ ꙗ҆́ко ты́сѧща мꙋжїи · И҆ е҆ще писа́нїѧ чтѧ́хꙋсѧ и҆ се и҆нїѝ вѣстники прїидо́ша ѿ галиле́ѧ въ раꙁъдраныхъ ри́ꙁахъ , въꙁвѣща́юще по словесемъ си́мъ рекꙋщи . съвокꙋпи́шасѧ противꙋ себе ѿ птоломаи́дⷶ и҆ тѵ́ра и҆ сидо́на , і҆ и҆сполнена е҆сть всѧ̀ галиле́ѧ и҆ноплеменникъ е҆же и҆скорени́ти насъ . ꙗ҆коже слы́ша і҆ѹ́да и҆ людїе словеса̀ сїѧ . и҆ събра̀ собор̾ вели́къ совѣща́тисѧ , чт҄о сътворѧⷮ бра́тїи своеи сꙋщимъ въ скорби , и҆ поборѧ́ющимъ ѻ҆ нихъ . и҆ рече і҆ѹ́дⷶ си́монꙋ братꙋ своемꙋ и҆ꙁбери себѣ мꙋжи , и҆дѝ і҆ и҆ꙁба́ви братїю твою в галиле́и . а҆ꙁ же и҆ бра́тъ мои и҆ѻ҆наѳа́нъ и҆де́мъ в галаа̑ди́тъ . и҆ ѻ҆ста́ви си́фа сн҃а ꙁахарїина и҆ а҆са́ню воево́ды лю́дем̾ , съ прочими во́и въ і҆ѹ҆де́и на стреже́нїе . и҆ ꙁаповѣда иⷨ рекꙋщи прилежи́те людемъ симъ , и҆ не сътвори́те брани на ꙗ҆ꙁы́ки дондеже ѻ҆брати́мсѧ · И҆ раꙁдѣли́ша си́монꙋ мꙋжїи три ты́сѧщи да и҆детъ въ галиле́ю . і҆ѹ́дѣ же ѻ҆смь ты́сѧщъ въ галаа̑ди́тъ . і҆ и҆де си́монъ в галиле́ю , и҆ съста́ви бра́ни мно́ги на ꙗ҆ꙁы́ки , и҆ сътрошасѧ ꙗ҆́ꙁы́цы ѿ лица̀ е҆го . и҆ гна въ слѣдъ и҆хъ даже до вра́тъ птоломаи́ды , и҆ падо́ша ѿ ꙗ҆ꙁы́къ ꙗ҆ко три ты́сѧщи мꙋжїи · и҆ вꙁѧ̀ коры́сти и҆хъ и҆ поꙗ̑тъ и҆хъ ѿ галиле́и и҆ въ а҆рвати́съ съ жена́ми и҆ чады и҆ всѧ̀ е҆ли́ка бѧ́ше и҆мъ . и҆ приведѐ въ і҆ѹ҆дею съ весе́лїемъ ве́лии̑мъ . і҆ и҆ѹ́да мак̾каве́и и҆ ѻ҆наѳа́нъ бра́тъ е҆го преидо́ша і҆ѻ҆рда́нъ . і҆ и҆до́ша пꙋть три дн҃и в пꙋсты́ни , и҆ срѣто́ша навате́ѧ и҆ прїѧша и҆хъ ми́рно , и҆ повѣда́ша иⷨ всѧ̀ и҆же слꙋчи́шасѧ братїи и҆хъ въ галаа̑дити · и҆ ꙗ҆́ко мноѕи ѿ ни́хъ ꙗ҆́ти сꙋть , и҆с восора , и҆ восо́ре , и҆ въ а҆лими́се , и҆ хаско́ре и҆ македе и҆ карнаи́не . сїи всѝ гра́ды тверды и҆ вели́ки . н҄о и҆ въ прочїиⷯ градⷯѣ галаа̑ди́ти сꙋть ꙁатворени въѹ́трїе строѧтсѧ ѻ҆плъчи́ти на твердынѧ , и҆ ꙗ҆́ти і҆ и҆ꙁби́ти всѣхъ сиⷯ въ е҆ді́нъ дн҃ь . и҆ ѻ҆брати і҆ѹ́да и҆ во́и е҆го пꙋть въ пꙋсты́ню въ восоръ внеꙁа́пꙋ , и҆ ѻ҆бо́има градъ и҆ ѹ҆би всѧкъ мꙋжескъ полъ ѹ҆сты̀ меча̀ . и҆ вꙁѧ̀ всѧ коры́сти и҆хъ и҆ сож̾же е҆го ѻ҆гнемъ · И҆ въста́ша ѿтꙋде но́щїю і҆ и҆доша даже до тверды́ни , и҆ бысть преⷣ ꙁарею и҆ въꙁдвиго́ша ѻ́чи своѝ , и҆ се люди мно́ѕи и҆мже нѣсть числа̀ . носѧ́щи лѣствицы и҆ миханы вꙁѧ́ти твердыню и҆ ратова́хꙋ иⷯ · И ви́дѣ і҆ѹ́да ꙗ҆́ко нача́сѧ брань и҆ во́пль градныи вꙁыиде до нб҃си ꙗ҆́ко трꙋба̀ и҆ гласъ велїи . и҆ рече мꙋжеⷨ си́лы бїитесѧ днесь ꙁа бра́тїю вашꙋ . и҆ꙁы́иде трема нача́лы въ слѣдъ и҆ въстрꙋби́ша трꙋба́ми , и҆ въꙁопи́ша въ мл҃твѣ . и҆ поꙁна̀ ѻ҆полче́нїе тимоѳе́ѻво ꙗ҆́ко мак̾кавеи е҆сть , ѿбѣжа̀ ѿ лица̀ е҆го , и҆ поби́ша и҆хъ ꙗ҆ꙁвою ве́лїею . и҆ падо́ша ѿ нихъ въ дн҃ь ѻ́нъ ꙗ҆́ко ѻ҆смь ты́сѧщъ мꙋжїи · И҆ ѻ҆брати́сѧ і҆ѹ́да въ мафꙋ и҆ побо́ре и ꙗ҆́тъ е҆го , и҆ ѹ҆бѝ весь мꙋжескъ по́лъ е҆го , и҆ вꙁѧ̀ коры́сти е҆го и҆ сож̾жѐ е҆го ѻ҆гнемъ · ѿтꙋдꙋ пои̑де и҆ вꙁѧ̀ хасфоⷩ‍҇ и҆ макеⷣ и҆ восоⷬ‍҇ , и҆ прочаѧ грады галади́тиди · по сиⷯ глаголⷯѣ събра̀ тимоѳе́и полкъ иⷩ‍҇ , и҆ ѻ҆полчи́сѧ ѻ҆бонꙋ странꙋ потока . и҆ посла̀ і҆ѹ҆да соꙁрѣти поⷧ‍҇къ , и҆ въꙁвѣсти́ша е҆мꙋ рекꙋще собрани сⷮꙋ к немꙋ вси ꙗ҆ꙁы́цы ꙗ҆́же ѻ҆́крⷵтъ насъ си́ла велїѧ ѕѣло · и҆ а҆равовъ наѧ́тъ въ по́мощъ себѣ . и ѻ҆полчаюⷮсѧ ѻ҆бо́нꙋ странꙋ̀ потока готови прїити на́ тѧ на́ брань · И҆ и҆де і҆ѹ́да въ стрѣтенїе и҆хъ , и҆ реⷱ‍҇ тимоѳе́и нача́лникомъ во́и свои̑хъ , е҆гда приближи́тсѧ і҆ѹ́да и҆ во́и е҆го на потокъ воⷣныи , а҆ще прїидетъ к наⷨ прежⷣе . не мо́жемъ постоѧ́ти е҆мꙋ ꙗ҆ко могꙋщи въꙁможетъ противꙋ насъ · а҆ще же страшитсѧ и҆ ста́нетъ ѻ҆бо́нꙋ странꙋ̀ рѣки пре́идемъ к нимъ , и҆ воꙁможеⷨ противꙋ е҆го . Ꙗ҆́коже приближисѧ і҆ѹ́да на потокъ водныи , поста́ви кни́жники людїи на потоцѣ , и҆ повелѣ и҆мъ гл҃ѧ не ѻ҆ставлѧ́ите всѧкого ста́ти , н҄о да грѧ́дꙋтъ вс҄и на́ брань . и҆ прїиде на нихъ прежде и҆ вс҄и лю́дїе въ слѣдъ е҆го , и҆ сотрени сꙋть вс҄и ꙗ҆ꙁы́цы ѿ лица е҆го · И҆ повръго́ша ѻ҆рꙋжїѧ своа , и҆ бѣжаша в томенъ , и҆же е҆сть в карънаи̑не . и҆ вꙁѧ́ша граⷣ и҆ томенъ и҆ ꙁаж̾же со всѣми и҆же в немъ , и҆ ѹ҆боѧ́сѧ карнаи̑мъ , и҆ не воꙁможе стати противꙋ лица і҆ѹ́дина · И҆ собра̀ і҆ѹ́дⷶ всѣхъ і҆и̑л҃ьтѧнъ и҆же бѧхꙋ въ галадитиде ѿ ма́ла даже до вели́ка · И҆ жены и҆хъ , и҆ чада и҆хъ , и҆ користь полка велїю ѕѣло . прїити в ꙁемлю і҆ѹ́динꙋ , и҆ прїидоша даже до е҆фрона и҆ сїи граⷣ ве́лїи на и҆сходѣ твердъ ѕѣло . и҆ не бысть ѹ҆клонитисѧ ѿ него̀ на де́сно и҆ шꙋе , н҄о посредѣ е҆го преити . и҆ ꙁапрошасѧ и҆же бѧхꙋ въ гра́дѣ и҆ ꙁаградиша врата ка́менїемъ . И҆ посла̀ к ним̾ і҆ѹ́да словеса мирнаѧ рекꙋщи . прои̑демъ по ꙁемлѝ вашеи е҆же ѿи̑ти въ ꙁемлю на́шꙋ . и҆ никт҄о васъ ѻ҆бидитъ , токмо нога́ми прои̑демъ · И҆ не хотѧхꙋ и҆мъ ѿверсти и҆ повелѣ і҆ѹ́да проповѣдати во ѻ҆пол̾ченїю , ѻ҆полчитисѧ кое̑мꙋждо в неⷨже кт҄о е҆сть мѣсте . и҆ ѻ҆полчишасѧ мꙋжи си́лы , и҆ ратова́ша граⷣ то́и весь дн҃ь и҆ вс҄ю но́щъ . и҆ предасѧ граⷣ въ рꙋкꙋ е҆го . и҆ поби всѧкъ мꙋжескъ поⷧ‍҇ ѹ҆сты̀ меча̀ і҆ и҆ раскопа е҆го . и҆ вꙁѧ̀ корысти е҆го , и҆ про́иде сквоѕѣ градъ по ѹ҆бїенымъ . и҆ преи̑до́ша і҆ѻ҆рданъ въ поле вели́кое противꙋ лицꙋ веѳъса́ню . и҆ б҄ѣ і҆ѹ́да събира́ющи долнѣишихъ · И҆ помолѧ́шесѧ людемъ по всемꙋ пꙋти , до́нже прїидꙋт̾ въ ꙁемлю і҆ѹ́динꙋ . и҆ въꙁыидоша на́ горꙋ сїѻ́нъ съ веселїемъ и҆ ра́достїю . и҆ принесоша вс҄ѧсож̾женїѧ ꙗ҆́ко не паде ѿ нииⷯ н҄и е҆ді́нъ , до́ндеже ѻ҆братишасѧ въ ми́рѣ , и҆ въ дн҃и в нѧже бысть і҆ѹ́да . і҆ѻ҆наѳа́нъ въ галаа́дѣ и҆ симоⷩ‍҇ браⷮ е҆го въ галилеи , противꙋ лицꙋ птоломаи҆́да · Слыша і҆ѻ҆сифъ ꙁахарїинъ сн҃ъ , и҆ а҆ꙁарїѧ началникъ силы побѣдꙋ вещи бл҃гыхъ , и҆ бра́нь ю҆́же сътвори и҆ рече . сътвориⷨ и҆ м҄ы себѣ и҆мѧ , і҆ и҆демъ ѻ҆поⷧ‍҇ча́тисѧ проти́вꙋ ꙗ҆́ꙁы́комъ и҆же ѻ҆́крⷵтъ насъ . и҆ въꙁвѣсти сꙋщимъ ѿ си́лы е҆го и҆же с ни́ми , і҆ и҆до́ша на а́мнїю · И҆ и҆ꙁыиде горгїѧ ѿ гра́да , и҆ мꙋжи е҆го въ срѣтенїе и҆мъ во бра́нь . і҆ и҆ꙁмѣнисѧ і҆ѻ́сиꚞ‍҇ и҆ а҆ꙁарїѧ и҆ гнани сꙋть даже до предⷧ‍҇ѣ і҆ѹ́диныхъ . и҆ падо́ша въ дн҃ь ѻ҆́нъ ѿ людїи і҆и̑л҃евыхъ ꙗ҆ко двѣ тысѧщи мꙋжїи · и҆ бысть ꙗ҆́ꙁва вели́ка въ людехъ и҆же не послꙋша́ша і҆у́ды и҆ братїи е҆го , ча́юще крѣпча́е сътвори́тисѧ · Тїи же не бѧхꙋ ѿ сѣмени мꙋжїи ѻ́нѣхъ и҆миже дастьсѧ спасе́нїе і҆и̑л҃ю рꙋкою иⷯ . и҆ мꙋж́ъ і҆ѹ́да и҆ бра́тїѧ е҆го прослави́ша ѕѣло , преⷣ всѣмъ і҆и̑л҃емъ и҆ ꙗ҆ꙁы́ки всѣми и҆дⷤ‍ⷷѣ слы́шашесѧ и҆мѧ и҆хъ . и҆ съвокꙋпишасѧ к нимъ бл҃го гл҃ющеи · И҆ и҆ꙁыиде і҆ѹ́да и҆ братїа е҆го и҆ поборѧ́хꙋ сн҃ы и҆савовы въ ꙁемли и҆же е҆сть къ ю́гꙋ . и҆ пораꙁи хевронъ и҆ дще́ри е҆го , и҆ раꙁори твердынѧ е҆го и҆ столпы е҆го пож̾же ѻ҆́крⷵтъ . и҆ воꙁдви́жесѧ и҆тѝ въ ꙁеⷨлю и҆ноплеменникъ , и҆ прохожⷣаше самарїю . въ дн҃ь ѻ҆́нъ падо́ша сщ҃енницы на брани , е҆гда̀ хотѧхꙋ мꙋжатисѧ бл҃го , внегда̀ и҆ꙁыидꙋтъ на́ брань беꙁъ совѣта е҆го . и҆ ѹ҆клонисѧ і҆ѹ́дⷶ во а҆ꙁотъ въ ꙁе́млю и҆ноплеме́нникъ и҆ раꙁбѝ ка́пища иⷯ и҆ꙁваѧ́нїа бо́гъ иⷯ и҆ пож̾же ѻ҆гнемъ , и҆ вꙁѧ̀ корысти граⷣски и҆ ѻ҆братиⷵ въ ꙁеⷨлю і҆ѹ́динꙋ ·
Глⷡ‍҇а , ѕ҃ · И цр҃ь а҆нтїѻⷯ прохожⷣаше вы́шнѧѧ страны̀ . и҆ слы́ша ꙗ҆́҆́ко е҆сть въ е҆лимѣхъ въ пеⷬ‍҇си́дѣ граⷣ преславленъ и҆ ѹ҆мно́женъ сребромъ и҆ ꙁла́тоⷨ хра҆́мъ же в немъ богаⷮ ѕѣ́ло . и҆ т҄ꙋ ꙁапо́ны ꙁлаты , и҆ бронѧ и҆ ѻ҆рꙋжїа ꙗ҆́же ѻ҆ста́ви а҆леѯандръ филиппа , цр҃ь македоньскїи . иже црⷵтвова прьвыи въ е҆́ллинⷯѣ , и҆ прїиде и въꙁыска́ше вꙁѧти граⷣ и҆ попленити е҆го , и҆ не воꙁмо́же ꙗ҆ко поꙁна́сѧ слово сꙋщимъ во́ градѣ · И҆ воста́ша проти́вꙋ е҆го въ бра́нь и҆ побѣже ѿтꙋдꙋ . і҆ и҆де съ скоⷬ‍҇бїю ве́лїею и҆ ѻ҆братисѧ въ вавѷлонъ · И҆ прїиде въꙁвѣща́ѧи е҆мꙋ нѣкто въ перси́дꙋ , ꙗ҆́ко ѿбѣго́ша ѻ҆полченїѧ ходившїи въ і҆ѹ҆де́ю · И҆ ходѝ лисїѧ съ си́лою крѣпкою въпрьвыⷯ , и҆ погнанъ бысть ѿ лица и҆хъ . и҆ воꙁмогоша ѻ҆рꙋжїи и҆ си́лами и҆ кори́стьми мно́гими , и҆же вꙁѧ́ша ѿ ѻ҆полченїи и҆́хже и҆ꙁби́ша . и҆ раꙁориша мерꙁость ю҆́же соꙁда̀ на прⷵтлѣ въ і҆ерⷵлимѣ и҆ ст҃ыню · ꙗ҆ко преже ѻ҆крꙋжиша ꙁданїѝ высокими , н҄о и҆ веѳсꙋранъ граⷣ е҆го · И҆ бысть ꙗ҆́ко ѹ҆слы́ша цр҃ь словеса та̀ ѹ҆страшисѧ и҆ смꙋтисѧ ѕѣло . и҆ паде на ло́же и҆ въпаде в недꙋгъ ꙁа скорбъ , ꙗ҆́ко не събыстьсѧ е҆мꙋ и҆же помышлѧ́ше . и҆ бѣ т҄ꙋ дн҃и мно́ги , ꙗ҆́ко ѻ҆бнови́сѧ нань скорбъ вели́ка , и҆ мнѧше ꙗ҆́ко ѹ҆́мретъ . и҆ съꙁва̀ вс҄ѧ дрꙋги своа и҆ рече и҆м̾ . ѿи̑де со́нъ ѿ ѻ́чїю мое́ю , и҆ спадохъ срⷣцемъ ѿ печа́ли , и҆ рѣхъ въ срⷣцы в колики скорби е҆смь дошелъ и҆ во́лнꙋ ве́лїю в не́иже нн҃ѣ е҆смь . ꙗ҆́ко бл҃гъ и҆ любиⷨ въ вла́сти мое́и . нн҃ѣ же помина́ю ꙁла́ѧ и҆́хже сътворихъ въ і҆ерⷵлимѣ , и҆ вꙁѧхъ вс҄ѧ сосꙋды ꙁла́та и҆ сребрьна в немъ · и҆ послахъ и҆ꙁѧти ѻ҆бита́ющиⷯⷯ і҆ѹ҆деѻ́въ вотще . поꙁнахъ ꙗ҆́ко сихъ ради ѻ҆брѣтоша м҄ѧ ꙁла́ѧ сїѧ , и҆ с҄е гибнꙋ скорбїю ве́лїею в ꙁемли чю́ждеи · И҆ приꙁва̀ филиппа е҆̑ді́ного ѿ дрꙋгъ свои̑хъ , и҆ поста́ви е҆го наⷣ всѣмъ црⷵтвомъ свои̑мъ . и҆ даде е҆мꙋ дїа́димꙋ и҆ ры́ꙁꙋ и҆ прьстень , водити а҆нтиѻ́ха сн҃а е҆го и҆ въскормити е҆го е҆же цр҃ьствоват҄и . и҆ ѹ́мре т҄ꙋ а҆нтїѻ́хъ цр҃ь в лѣто , рм҃ѳ . и҆ поꙁна̀ лисїѧ ꙗ҆́ко ѹ҆́мре цр҃ь , и҆ поста́ви црⷵтвовати а҆нтїѻ́ха сн҃а е҆го  , е҆гоже въскорми ю҆́ношꙋ . и нарече и҆мѧ е҆го е҆впа́торъ . і҆ и҆же въ кра́ю бѣша ꙁатвори́ша і҆и̑л҃ѧ ѻ҆́крⷵтъ ст҃ыхъ . і҆ и҆скахꙋ и҆мъ ꙁла́ѧ всегда̀ и҆ ѹ҆тверженїе ꙗ҆ꙁыкомъ . и҆ помы́сли і҆ѹ́да и҆ꙁгнати иⷯ и҆ съꙁва̀ вс҄ѧ лю́ди да ѻ҆бъстоѧ́тъ и҆хъ , и҆ събрашаⷵ въкꙋпѣ и҆ ѻ҆бъсѣдоша и҆хъ лѣта , рн҃и , и҆ сътворѝ ѻ҆ ниⷯ стрѣлостоателници и҆ миханы , і҆ и҆ꙁыидо́ша ѿ ниⷯ ѿ ꙁатвора . и҆ съдрꙋжишⷶсѧ тѣмъ нѣцїи нечестивыхъ ѿ і҆и̑л҃ѧ и҆доша къ цр҃ю и҆ рѣша доколѣ не сътвориши сꙋда̀ и҆ м̾стиши братїю на́шꙋ . м҄ы бл҃говолимъ слꙋжити ѿц҃ꙋ твое̑мꙋ и҆ ходити въ ꙁа́повѣдехъ е҆го , и҆ послꙋжи́ти повеленїеⷨ е҆го · и҆ ꙗ҆́ко сꙋщїи людїи сиⷯ , сего ради ѿчюждаю̑тсѧ ѿ насъ . ѻ҆баче е҆лицы ѻ҆брѣтахꙋсѧ ѿ насъ погꙋблѧ́хꙋсѧ , и҆ наслѣдїѧ на́ша расточахꙋсѧ · и҆ не на на́съ токмо простроша рꙋкꙋ , н҄о и҆ на всѧ̀ предѣлы на́ша · и҆ с҄е приближи́шасѧ дньⷵ къ краю въ і҆ерⷵлимъ вꙁѧти е҆го , и҆ веѳсꙋранъ ѹ҆тверди . и҆ а́ще не преⷣвариши и҆хъ скорѣише , болша сихъ сътворѧтъ , и҆ не воⷥможеши въꙁдръжа́ти и҆хъ · И҆ прогнѣвасѧ цр҃ь ꙗ҆́ко сїѧ слыша . и҆ соꙁва̀ дрꙋ́ги своѧ̀ и҆ нача́лницы си́лы свое́ѧ і҆ и҆же наⷣ конники . н҄о и҆ ѿ црⷵтвъ и҆́ныⷯ и҆ ѿ ѻ҆токъ мо́рьскихъ прїидо́ша к немꙋ си́лы наѧ́тисѧ · И҆ бы́сть число̀ во́и е҆го , ҂р҃ , пѣшець . и҆ ҂к҃ , ко́нниⷦ‍҇ . и҆ слоновъ , л҃в , въдѧ́щих̾ бра́нь . и҆ прїидоша по и҆дꙋмеи , и҆ приближишаⷵ къ веѳ̾сꙋранꙋ и҆ ратовахꙋ дн҃и мно́ги , и҆ сътвори́ша миханы , і҆ и҆ꙁыидо́ша и҆ поⷤгоша иⷯ ѻ҆гнеⷨ , и҆ бышаⷵ межественѣ · И҆ ѿиде і҆ѹ́да ѿ кра́ѧ и҆ ста̀ въ веѳ̾сахарїѧ преⷣ ѻ҆полченїемъ црⷵкиⷨ · И҆ въста̀ цр҃ь ѕѣло ра́но , и҆ воꙁдвигнꙋ ѻполченїе въ ѹ҆стремленїе е҆го по пꙋтѝ веѳсахарїѧ . и҆ раⷥсѣа́шасѧ си́лы въ бра́нь и҆ въстрꙋби́ша трꙋба́ми , и҆ слон̾никоⷨ покаꙁа́ша кро́вь гроꙁдовꙋ и҆ морона , е҆же преⷣста́ти иⷨ во брань . и҆ раꙁлꙋчи́ша ѕвѣрїѧ въ дебрехъ . и҆ преⷣсташа кое̑мꙋждо сло́нꙋ , ҂а҃ , мꙋжїи , ѻ҆блечены въ бронѧ плетены , и҆ шле́мы мѣдѧны на глава́хъ и҆хъ . и҆ е҃ со́тъ ко́нникъ вчине́ныхъ кождо ѕвѣрю и҆ꙁбрани · сїи бѣша преже вре́мени и҆дѣже а҆ще б҄ѣ ѕвѣрь . і҆ и҆дѣже а҆ще и҆дѧше и҆дѧ́хꙋ въкꙋпѣ и҆ не ѿстꙋпа́хꙋ ѿ него . н҄о и҆ пи́рги древѧ́ны на ни́хъ крѣ́пки ꙁащища́ющи , на ко́ждо ѕвѣрꙋ ѻ҆поѧ̑са́ни съ миханы и҆ на коеⷨждо мꙋжїи , л҃в , вою́ющїи с ни́хъ и҆ ѹ҆прави́тель е҆го · и҆ прочїи ко́нники сю́дꙋ и҆ сю́дꙋ поста́ви на двѣ ча́сти , ѻ҆полче́нїѧ ѻ҆крꙋжа́ющи и҆ ѻ҆гражда́ющи въ де́брехъ · и҆ ꙗ҆́ко въсїа слн҃це на щиты ꙁла́ты , и҆ ѻ҆б̾сїа́ша го́ры ѿ нихъ и҆ ѻ҆блиста́ша ꙗ҆́ко лам̾па́ды ѻ҆гненыѧ . и҆ раꙁлꙋчи́сѧ ча́сть нѣ́каѧ ѻ҆полче́нїѧ цр҃ева на горы высо́ки , и҆ нѣ́цыи на ни́жшаа , и҆ грѧдѧ́хꙋ крѣпце и҆ чи́нно . и҆ поколѣба́шасѧ вси слы́шащїи гла́съ мно́жества и҆хъ и҆ пꙋти ше́ствїѧ мно́гихъ и҆ сраже́нїа ѻ҆рꙋжїи . бѣ б҄о ѻ҆полче́нїе вели́ко ѕѣло и҆ крѣ́пко · И҆ приближи́сѧ і҆ѹ́да и҆ ѻ҆полче́нїе е҆го въ бра́нь , и҆ падо́ша ѿ ѻ҆полче́нїѧ цр҃ева , ѕ҃ со́тъ мꙋжїи . и҆ ви́дѣ е҆леа̑ꙁа́ръ сн҃ъ а҆вара́нь е҆ді́наго ѿ ѕвѣрїи ѻ҆блече́на въ бро́ню цр҃ьскꙋ · и҆ бы́сть вы́ше про́чїи̑хъ ѕвѣрїи , и҆ видѣсѧ е҆мꙋ ꙗ҆́ко в немъ е҆сть цр҃ь · и҆ дадесѧ самъ е҆же и҆ꙁба́вити лю́ди своѧ , и҆ сътвори́ти себѣ и҆мѧ вѣчное и҆ те́къ къ немꙋ съ дерꙁостїю , посреⷣ‍ꙵ дебри побива́ющи ѻ҆деснꙋю и҆ ѻ҆лѣвꙋю и҆ раꙁделѧ́хꙋсѧ ѿ него сю́дꙋ и҆ сю́дꙋ и҆ вни́де поⷣ сло́на и҆ поⷣложи́сѧ е҆мꙋ , и҆ ѹ҆би е҆го , и҆ паде на́ ꙁемлю на́нь и҆ ѹ́мре т҄ꙋ · и҆ видѣша си́лꙋ цр҃евꙋ и҆ ѹ҆стремле́нїе во́и , и҆ въꙁвратишасѧ ѿ ниⷯ · ѻ҆полче́нїе же цр҃ево вꙁы́иде проти́вꙋ и҆хъ въ і҆ерⷵлимъ · и҆ приближи́сѧ цр҃ь въ і҆ѹ҆дею и҆ въ горꙋ сїѻ́нъ , и҆ сътвори ми́ръ и҆же бѧ́хꙋ въ веѳсꙋре . і҆ и҆ꙁыидо́ша и҆ꙁ гра́да , ꙗ҆́ко не бѣ и҆мъ пи́ща е҆же ꙁатвори́тисѧ в немъ , ꙗ҆́ко сꙋбо́та бѣше ꙁемли . и҆ вꙁѧ̀ цр҃ь веѳсꙋраⷨ , и҆ поста́ви т҄ꙋ стра́жи храни́ти е҆го . и҆ ѻ҆брати ѻ҆полче́нїѧ на мѣсто ст҃нѧ дн҃и мно́ги . и҆ поста́ви т҄ꙋ стрѣлостоѧ́телницы и҆ миханы , и҆ ѻ҆гнемеⷮницы и҆ ка́менометницы и҆ скорпїѻ́ны ꙁане же въсхотѣ мета́ти съ пра́щею сътвори́ша же и҆ тїи миха́ны проти́вꙋ миха́нъ и҆хъ , и҆ бра́шасѧ дн҃и мно́ги пи́ща же не бѧ́ше въ гра́дѣ . ꙁанеже сеⷣмое лѣто бы́сть . и҆же ѻ҆ста́виша въ і҆ѹ҆де́и ѿ ꙗ҆ꙁы́къ поꙗ̑до́ша и҆ ѻ҆ста́въшее предъложе́нїѧ · И҆ ѻ҆ста́ша въ ст҃ыхъ мꙋжїи ма́ло ꙗ҆́ко ѻ҆бъꙗ҆́тъ и҆хъ гла́дъ , и҆ расточе́ни сꙋть е҆ді́нъ ко́ждо в мѣсто свое И҆ слы́ша лисїѧ , ꙗ҆́ко фили́п̾пъ егоже поста́ви цр҃ь а҆нтїѻ́хъ е҆ще жи́вꙋ е҆мꙋ . да въско́рмитъ а҆нтїѻ́ха сн҃а е҆го въ е҆же црⷵтвова́ти е҆мꙋ . и҆ въꙁъвратисѧ ѿ персѵ́ды и҆ медїи , и҆ воѝ црⷵкїи ходи́вшїи с нимъ . и҆ ꙗ҆́ко и҆́щеⷮ прїѧти съ ве́щьми , т̾ща́сѧ пои̑тѝ ѿ кра́ѧ и҆ гл҃ати къ цр҃ю и҆ вое̑во́дамъ во́и и҆ мꙋжемъ , ѻ҆скꙋдѣхоⷨ всѧ̀ дн҃и и҆ пи́ща намъ ма́ла е҆сть , и҆ мѣсто е҆гоже ѻ҆бъстои̑мъ ѹ҆твержено . и҆ прилежитъ намъ стро́ити ѻ҆ црⷵтвѣ нн҃ѣ ѹ҆бо дае̑мъ десни́цꙋ чл҃комъ тѣмъ . и҆ сътворимъ с тѣми ми́ръ и҆ съ всѣми людмѝ и҆хъ . и҆ поста́вим̾ и҆мъ да хо́дѧтъ в ꙁако́нѣхъ свои̑хъ ꙗ҆́ко и҆ преже . ради б҄о ꙁаконъ иⷯ и҆же раꙁдрꙋша́емъ прогнѣ́вашасѧ , и҆ сътвори́ша вс҄ѧ сїѧ · и҆ ѹ҆гоⷣно бы́сть сло́во преⷣ цр҃емъ и҆ нача́лники . и҆ посла̀ к нимъ ми́ръ сътвори́ти и҆ прїѧ́ша т҄а . и҆ клѧсѧ иⷨ цр҃ь и҆ нача́лницы ѻ҆ сихъ , і҆ и҆ꙁы́идоша ѿ твердыни , и҆ вниде цр҃ь въ го́рꙋ сїѻ́нъ , и҆ ви́дѣ твердыни мѣста , и҆ ѿвержесѧ клѧ́твы е҆ю́же клѧⷮсѧ , и҆ повелѣ раꙁорити стѣнꙋ ѻ҆́крⷵтъ . и҆ ѿи̑де тща́тельно ѻ҆братисѧ въ а҆нтїѻхїю , и҆ ѻ҆брѣте филип̾па госпоⷣствꙋюща градомъ . и҆ вое̑ва на́нь и҆ вꙁѧ̀ граⷣ нꙋждею ·
Глⷡ‍҇а , ꙁ҃ · Лѣта , рн҃а , и҆ꙁы́иде димитрїи селеѹ҆кїевъ сн҃ъ ѿ ри́ма . и҆ въꙁыде съ малыми лю́дми въ градъ приморьскїи и҆ црⷵтвова т҄ꙋ · И҆ бысть ꙗ҆́ко восходѧше в̾ домъ цр҃ьства ѿц҃ъ свои̑хъ . ꙗ҆́ша силы а҆нтиѻ҆ха и҆ лисїѧ привести е҆го к немꙋ , и҆ вещь е҆мꙋ ꙗ҆ви́сѧ и҆ рече . не покажи́те м҄и лица и҆хъ и҆ ѹ҆биша иⷯ воѝ · И҆ сѣде димитрїи на прⷵтлѣ црⷵтва свое̑го , и҆ прїидоша к немꙋ мꙋжи беꙁаконїи и҆ нечестивїи ѿ і҆и̑л҃ѧ . и҆ а҆лкима вожда́ше и҆хъ , хотѧ́и жречествовати , и҆ ѻ҆клевета лю́ди преⷣ цр҃емъ рекꙋщи · погꙋбилъ і҆ѹ́да и҆ бра́тїа е҆го всѣхъ дрꙋгъ твои̑хъ , и҆ на́съ расточи ѿ ꙁемлѧ̀ на́шеѧ . нн҃ѣ ѹ҆бо послѝ мꙋжа е҆мꙋже вѣрꙋеши , да и҆́деⷮ и҆ видитъ и҆стребленїѧ вс҄ѧ ꙗ҆́же сътвори наⷨ и҆ стра́нѣ цр҃ьскои . и҆ да мꙋ́читъ и҆хъ и҆ всѣхъ помага́ющиⷯ и҆мъ . и҆ приꙁва цр҃ь вак̾хи́да дрꙋга цр҃ьска , и҆же госпоⷣсвова́ше ѻ҆бонꙋ странꙋ рѣкѝ вели́кое въ црⷵтвѣ и҆ вѣрна цр҃еви . и҆ посла̀ е҆го и҆ а҆лкима нечести́ваго и҆ поста́ви е҆мꙋ жречество · и҆ повелѣ е҆мꙋ сътвори́ти м̾ще́нїѧ въ сн҃охъ і҆и̑л҃евѣхъ . и҆ ѿидо́ста и҆ прїидоша съ си́лою ве́лїею в ꙁе́млю і҆и̑ѹ́динꙋ , и҆ посла̀ вѣстники къ і҆ѹ҆дѣ и҆ бра́тїи е҆го словесы̀ ми́рными съ ле́стїю , и҆ не внѧ́ша словесем̾ и҆хъ . ви́дѣша б҄о ꙗ҆́ко прїидо́ста съ си́лою ве́лїею . и҆ събрашасѧ къ а҆лки́мꙋ и҆ вкахи́де събра́нїѧ кни́жниⷦ‍҇ и҆ꙁыска́ти пра́веднаѧ . и҆ первїи притѧжа́тели и҆же бѣхꙋ въ сн҃ѣхъ і҆и̑л҃евѣхъ . и҆ в̾ꙁыска́хꙋ ѿ нихъ миⷬ‍҇ реко́ша б҄о , чл҃къ жрецъ ѿ сѣмени а҆а̑ро́нѧ прїиде въ си́леⷯ не и҆ꙁобидиⷮ и҆ не прельстиⷮ наⷵ . и҆ гл҃а съ ни́ми словеса̀ ми́рна и҆ клѧⷮсѧ иⷨ рекꙋщи , не воꙁдаⷨ вамъ ѕла́ѧ , ниже дрꙋгомъ ва́шиⷨ , и҆ вѣроваша е҆мꙋ · И҆ пои̑ма̀ ѿ нихъ ѯ҃ мꙋжїи , и҆ ѹ҆бѝ и҆хъ въ е҆ді́нъ дн҃ь по словесеⷯ ꙗ҆́ко пи́сано е҆сть · Плоти прпⷣбныхъ твои̑хъ и҆ крови и҆хъ пролїѧша ѻ҆крⷵтъ іерⷵлима , и҆ не бѣ погрѣба́ѧи · И҆ нападѐ стра́хъ и҆ тре́петъ на всѧ̀ лю́ди . ꙗ҆́ко реко́ша нⷵѣ иⷨ и҆стинны и҆ сꙋда , престꙋпницы б҄о повелѣнїемъ , и҆ клѧ́твою и҆же клѧ́шасѧ · И҆ въꙁдви́жесѧ вакхи́дъ ѿ і҆ерⷵли́ма и҆ приближи́сѧ въ вїиꙁе́ѳъ и҆ посла̀ и҆ ꙗ҆́тъ мно́ги ѿ ни́хъ , и҆ нѣкихъ ѿ людїи ꙁакла̀ и҆ въ кладеꙁь вели́къ въверже . и҆ преда́сть странꙋ̀ а҆л̾ки́мꙋ , и҆ ѻ҆ста́ви си́лꙋ въ по́мощь е҆мꙋ · И҆ ѿи́де вакхи́дъ къ цр҃ю . и҆ понꙋжда́ше а҆лкхи́мъ ѻ҆ а҆рхїере́иствѣ и҆ събрашаⷵ к немꙋ всѝ въꙁмꙋща́ющїи лю́ди своѧ . и҆ ѻ҆дръжа́ша ꙁемлю і҆ѹ́динꙋ , и҆ сътвори́ша ꙗ҆́ꙁю вели́кꙋ въ і҆и̑л҃и · И҆ видѣ і҆ѹ́да вс҄ѧ ѕлаа и҆же сътвори а҆́лкимъ , і҆ и́же с ниⷨ бѧхꙋ сн҃ве і҆и̑леви ҃ на́ипаче ꙗ҆ꙁыⷦ‍҇ , і҆ и҆ꙁы́иде въ всѧ предѣли і҆ѹ́дины по ѻ́крⷵтъ и҆ сътворѝ м̾ще́нїе на мꙋжеⷯ ѹ҆трꙋжⷣьшихсѧ , и҆ преста́ша сходити страны̀ . ꙗ҆коже ви́дѣ а҆лки́м , ꙗ҆́ко ѹ҆крѣпи́сѧ і҆ѹ́да і҆ и҆же с ни́мъ · и҆ поꙁна̀ ꙗ҆́ко не можа́ше потръпѣти и҆хъ , и҆ ѻ҆брати́сѧ къ цр҃ю и҆ ѻ҆клевета и҆хъ лꙋка́ве · и҆ посла̀ цр҃ь никано́ра е҆ді́наго ѿ нача́лникъ свои̑хъ добророднѣиша , ненави́дѧщаго и҆ вражⷣꙋю̑щаго на і҆и̑л҃ѧ , и҆ повелѣ е҆мꙋ и҆ꙁби́ти лю́ди . и҆ прїиде никанор̾ въ і҆ерⷵлиⷨ со во́емъ вели́кимъ . и҆ посла̀ къ і҆ѹ́дѣ и҆ бра́тїи е҆го со ле́стїю словесы̀ ми́рными рекꙋщи . не бꙋдетъ л҄и бра́нь междꙋ на́ми и҆ ва́ми , прїидꙋ съ мꙋжи ма́лы да ви́жꙋ лица̀ ва́ша с ми́ром̾ , и҆ прїиде къ і҆ѹ́дѣ и҆ поꙁдравлѧ́хꙋсѧ дрꙋгъ дрꙋга ми́рно , и҆ во́и ѹ҆готовани бѧ́хꙋ въсхити́ти і҆ѹ́дꙋ . и҆ поꙁна́сѧ слово і҆ѹ҆дѣ ꙗ҆́ко со ле́стїю прїиде к немꙋ , и҆ ѹ҆стра́шиⷵ ѿ него . и҆ не хотѣ ктомꙋ ви́дѣти лица̀ е҆го , и҆ поꙁна̀ никано́ръ , ꙗ҆́ко ѿкрове́нъ е҆сть совѣтъ е҆го . і҆ и҆ꙁы́иде въ срѣте́нїе і҆ѹ́дѣ блиꙁъ кафарсара́ма · И҆ падо́ша ѿ никано́ра во́и ꙗ҆ко пѧть ты́сѧщъ мꙋжїи , и҆ бѣжа́ша во́ градъ дв҃двъ · И҆ по словесехъ сиⷯ въꙁы́иде никано́ръ на горꙋ сїѻнъ . і҆ и҆ꙁыидошⷶ ѿ і҆ере́и ѿ ст҃ыхъ и҆ ѿ ста́рецъ люⷣскиⷯ поꙁдра́вити е҆го ми́рно и҆ покаꙁа́ти е҆мꙋ всесож̾же́нїе прине́сеное ꙁа цр҃ѧ · И҆ посмѣѧ́сѧ ѹ҆ничижѝ и҆хъ и҆ ѻ҆сквернѝ и҆хъ , и҆ гл҃а го́рдо . и҆ клѧтсѧ съ ꙗ҆́ростїю рекꙋщи , а҆ще не предаⷵсѧ і҆ѹ́да и҆ во́и е҆го в рꙋкꙋ моею нн҃ѣ . е҆гда въꙁвращенъ бꙋдꙋ въ ми́ръ , и҆ пожгꙋ̀ хра́мъ сїи . і҆ и҆ꙁы́иде сїи ꙗ҆ростїю ве́лїею . и҆ внидо́ша жръцы̀ и҆ ста́ша преⷣ лицемъ прⷵтла и҆ хра́мꙋ . и҆ пла́чюще рекоша · Ты̀ г҃и и҆ꙁбра́лъ е҆си хра́мъ сїи , нарещи́сѧ и҆́мени твоемꙋ в нем , да бꙋдетъ хра́мъ мл҃твы и҆ въ проше́нїе лю́демъ твоиⷨ сътворѝ м̾щенїе на чл҃цѣ семъ и҆ во́ехъ е҆го , и҆ да падⷮꙋ в ме́чь . помѧни власфи́мїѧ и҆хъ , и҆ не даждь и҆мъ ѻ҆би́тели · И҆ и҆ꙁы́иде никано́ръ ѿ і҆ерⷵлима , и҆ прїиде въ веѳоро́нъ , и҆ срѣтѐ е҆го си́ла сѷр̾ска · И҆ѹ́да приближи́сѧ въ а҆дасꙋ съ треми ты́сѧщ̾ми мꙋжїи . и҆ помоли́сѧ і҆ѹ́да и҆ реⷱ‍҇ и҆же послани бѧ́хꙋ ѿ цр҃ѧ сенахири́мⷶ г҃и ꙗ҆ко хꙋли́ша т҄ѧ . і҆ и҆ꙁы́иде а҆гг҃лъ твои и҆ пораꙁѝ ѿ нихъ , рп҃е ты́сѧщь , та́ко съкрꙋши ѻ҆плъче́нїе сїе преⷣ нами днесь . и҆ да поꙁна́юⷮ про́чїи ꙗ҆ко ѕло̀ гл҃а на ст҃аѧ твоѧ . и҆ сꙋди е҆мꙋ по ѕло́бѣ е҆го · И҆ сътвори́шⷶ во́и бра́нь г҃і дн҃ь мцⷵа а҆дара . и҆ сътресѧ ѻ҆плъче́нїе никано́рово , и҆ паде саⷨ прьвѣе въ бра́ни . ꙗ҆́коже ви́дѣша во́и е҆го ꙗ҆́ко паде никано́ръ . поврьгоша ѻ҆рꙋжїа своа и҆ бѣжа́ша , и҆ гна́ша и҆хъ пꙋть дн҃е е҆ді́наго ѿ а҆да́са , до́н̾деже прїитѝ въ гаси́ръ . и҆ трꙋбами трꙋби́ша ꙁа ни́ми съ ꙁна́менїи . і҆ и҆ꙁыдо́ша ѿ всѣхъ селъ і҆ѹ҆де́искъ ѻ́крⷵтъ . и҆ раꙁмета́ша и҆хъ рога́ми и҆ въꙁвраща́хꙋсѧ паки к нимъ , и҆ падо́ша всѝ мече́мъ , и҆ не ѻ҆ста̀ ѿ ниⷯ ни е҆ді́нъ · И҆ вꙁѧша коры́сти и҆хъ и҆ плѣнъ . и҆ главꙋ̀ никано́рꙋ ѿсѣко́ша и҆ десни́цꙋ е҆го ю҆же простре го́рдо , и҆ принесо́ша и҆ повѣсиша проти́вꙋ і҆ерⷵлі́мꙋ и҆ въꙁвесели́шасѧ лю́ди ѕѣло . и҆ твориша дн҃и того весе́лїе вели́ко . и҆ ѹ҆ста́виша твори́ти всѧ̀ лѣта дн҃ь тои , г҃і мⷵца а҆да́ръ . и҆ ѹ҆млъча̀ ꙁемлѧ̀ і҆ѹ҆дина дн҃и ма́лы ·
Глⷡ‍҇а , и҃ · И слы́ша і҆ѹ́да и҆мѧ ри́млѧⷩ‍҇ ꙗ҆́ко си́лнїи крѣпостїю · и҆ сїи бл҃говолѧ́тъ всѣмъ прилож̾шиⷨсѧ и҆мъ , и҆ е҆ли́циⷤ‍ⷷ прїидо́ша к ниⷨ соста́виша с ними дрꙋжбꙋ , и҆ ꙗ҆́ко сꙋть си́лни крѣпостїю . и҆ слы́шаша бра́ни и҆хъ и҆ мꙋжества бл҃га ꙗ҆́же творѧтъ въ гала́техъ , и҆ ꙗ҆́ко въꙁдержа́ша и҆хъ и҆ приведо́ша поⷣ да́нь . и҆ коли́ка сътвори́ша въ странѣ и҆спанїи , і҆ и҆же ѹ҆держати рꙋды сребра̀ и҆ ꙁла́та ꙗ҆же та́мо , и҆ въꙁдержа́ша всѧ́ко мѣсто совѣтомъ свои̑мъ , и҆ длъготръпе́нїемъ · И҆ мѣсто б҄ѣ далече ѿстоѧ̀ ѿ нихъ ѕѣло , и҆ цр҃еи наше́дшихъ ѿ краѧ ꙁемлѝ , дондеже сътро́ша и҆ пораꙁиша и҆хъ ꙗ҆́ꙁвою вели́кою . прочїи же даютъ и҆мъ да́ни по всѧ лѣта · И҆ фили́п̾па персѧни́на ките́искаго цр҃ѧ , и҆ въста́вшихъ на ниⷯ съкрꙋши́ша и҆хъ въ брани , и҆ въꙁдеⷬ‍҇жа́ша и҆хъ · И҆ а҆нтїѻ́ха вели́каго цр҃ѧ а҆сїи , шеⷣшаго противꙋ иⷯⷯ ѻ҆поⷧ‍҇ченїе на́ брань и҆мѣ́ющи , р҃к , сло́ноⷡ‍҇ , и҆ ко́нниⷦ‍҇ и҆ колесницъ и҆ во́и вели́къ ѕѣло сътренъ ѿ нихъ , и҆ ꙗ҆́ша е҆го жи́ва . и҆ поста́виша и҆мъ даѧ́ти да́нь вели́кꙋ и҆ црⷵтвꙋющимъ по немъ · И҆ даѧ́ти и҆ ми́ра и҆ ѹ҆ставле́нїѧ , и҆ странꙋ̀ и҆ндѣ́искꙋ , и҆ медїискꙋ , и҆ лиⷣскꙋ , и҆ ѿ предо́брыхъ стра́нъ и҆хъ . и҆ вꙁѧ́ша и҆хъ ѿ него даша е҆ѹ҆ме́нїю цр҃ю · Ꙗ҆́ко совѣща́ша и҆же ѿ е҆ла́ды прїитѝ и҆ вꙁѧ́ти и҆хъ , и҆ ꙗ҆́ви́сѧ слово тѣмъ и҆ посла́ша к ниⷨ вое̑во́дꙋ е҆ді́наго и҆ ѻ҆полчи́шасѧ противꙋ иⷯ . И҆ падо́ша ѿ нихъ ꙗ҆ѕве́нїи мно́ѕи · и҆ плѣнени ведо́ша же́ны и҆хъ и҆ ча́да иⷯⷯ и҆ расточи́ша и҆хъ . и҆ ꙁе́млю и҆хъ въꙁдержа́ша , и҆ раꙁори́ша тверды́нѧ иⷯ , въ работꙋ̀ и҆ꙁведо́ша и҆хъ даже до сего дн҃е , и҆ прочаѧ црⷵтва . и҆ ѻ҆то́ки и҆же нѣкогда проти́вишасѧ тѣмъ и҆стреби́ша , и҆ поработи́ша и҆хъ . съ дрꙋги же свои̑ми и҆ съ смирѧ́ющимисѧ иⷨ съхранѧхꙋ дрꙋжбꙋ , и҆ въꙁдержа́хꙋ црⷵтво ближнѧѧ и҆ далнѧа . е҆ли́цыⷤ‍ⷷ слы́шахꙋ и҆мѧ и҆хъ ѹ҆боѧ́шасѧ ѿ нихъ , е҆ли́цыⷨ же аще хо́щꙋтъ помощи и҆ црⷵтвова́ти , црⷵтвꙋютъ . иⷯже а҆ще хо́щꙋтъ пременѧ́ютъ , и҆ въꙁнесо́шасѧ ѕѣло . и҆ въ всѣхъ сихъ не въꙁлага́ше ни е҆ді́нъ и҆хъ дїади́мы , ни ѻ҆блеча́шесѧ перфи́рою да въꙁвели́чатсѧ ѻ҆ неи . и҆ вꙋлевътїриѻ́нъ сътвори́ша себѣ , и҆ всѧ дн҃и совѣтова́хꙋ в немъ т҃ и҆ к҃ совѣтниковъ вы́нꙋ ѻ҆ мно́жествѣ е҆же бл҃гоѹ҆твори́ти и҆хъ . и҆ ѹ҆вѣрѧ́ютъ е҆ді́номꙋ чл҃кꙋ началъствовати по лѣтꙋ , и҆ господъствова́ти всею ꙁемлею свое̑ю и҆ всѝ повинꙋ́ютсѧ е҆ді́номꙋ . и҆ нѣсть ꙁа́висти ниже рве́нїе в нихъ · И҆ и҆ꙁбра̀ і҆ѹ́да е҆ѹ҆полемо́на сн҃а і҆ѻ҆а́ннова сн҃а а҆ккосова и҆ а҆со́на сн҃а е҆лїаꙁа́ра и҆ посла и҆хъ в риⷨ съста́вити с ни́ми дрꙋжбꙋ , и҆ споборе́нїе е҆же ѿꙗ҆́ти ѿ ниⷯ и҆го и҆хъ . ꙗ҆́ко ви́дѣша црⷵтво е҆́ллиⷩ‍҇ско , порабоща́емыⷯ і҆и̑л҃ѧ въ работꙋ̀ . і҆ и҆до́ша в римъ пꙋть ве́лїи ѕѣло , и҆ внидо́ша въ вꙋлевтирїѻ́нъ и҆ ѿвѣща́ша и҆ рѣша . і҆ѹ́да мак̾каве́и и҆ братїѧ е҆го , и҆ лю́дїе і҆ѹ҆де́истїи посла́шⷶ насъ к ва́мъ съставлѧ́ти с̾ вами дрꙋжбꙋ и҆ ми́ръ , и҆ писа́ти насъ споборницы и҆ дрꙋги ва́ша · И҆ ѹ҆годно быⷵ сло́во преⷣ ними . и҆ сїе въсписа́нїе посла́нїѧ е҆же въсписа́ша на дщи́цахъ мѣдѧныхъ . и҆ посла́ша въ і҆ерⷵлимъ бы́ти в нихъ т҄ꙋ въ па́мѧть ми́рꙋ и҆ съпоборники бл҃гы бꙋдꙋтъ ри́млѧномъ , и҆ ꙗ҆ꙁы́кꙋ і҆ѹ҆деи́скꙋ на́ мори и҆ на ꙁемлѝ въ вѣкъ · ѻ҆рꙋжїе же и҆ враꙁи далече бꙋдꙋтъ ѿ ни́хъ . і҆ иⷤ‍ⷷ а҆ще настои̑тъ бра́нь ри́млѧномъ , прьвѣе нежели всѣ съпобо́рницы и҆хъ въ всемъ госпоⷣстве и҆хъ . да съпоборѧ́етъ ꙗ҆ꙁы́къ і҆ѹ҆деискїи , в кое времѧ напи́шꙋтъ к нимъ срⷣцемъ плънымъ . и҆ ратꙋ́ющимъ не даюⷮ ни сосꙋжа́ютъ пшени́цы и҆ ѻ҆рꙋжїѧ и҆ сребрьники и҆ кораблѝ . ꙗ҆́ко ѹ҆го́дно ри́млѧномъ , и҆ съхранѧтъ ꙁа́повѣди и҆хъ ничто ѿ нихъ прїемлюще та́коже и҆ а҆ще ꙗ҆ꙁы́кꙋ і҆ѹ҆деи́скꙋ преже слꙋчитсѧ бра́нь помо́гꙋтъ ри́млѧне ѿ дш҃а в не́же времѧ а҆ще и поⷣпи́шꙋтъ . и҆ съпоборѧ́ющимъ не дастьсѧ пшени́ца и҆ ѻ҆рꙋжїѧ и҆ сребро̀ и҆ кораблѝ ꙗ҆́ко ѹ҆го́дно бы́сть ри́млѧномъ , и҆ съхранѧ́ти ꙁаповѣди и҆хъ беꙁъ лести · По сихъ словесехъ поста́виша ри́млѧне лю́демъ і҆ѹ҆деи́скимъ , а҆ще же по словесехъ сихъ совѣща́ютсѧ сїи и҆ли ѻ҆нѝ приложи́ти и҆ли ѹ҆ꙗ҆́ти нѣчто , сътворѧⷮ проклѧ́тїе и҆хъ и҆ е҆же а҆ще приложаⷮ и҆л҄и ѹ҆имꙋтъ  · ѻ҆ ѕло́бахъ и҆же цр҃ь дими́трїи сътворѝ в ни́хъ напи́шемъ е҆мꙋ рекꙋще · въскꙋю ѻ҆тѧготѝ и҆́го твое на дрꙋги наши и҆ сопобо́рники і҆ѹ҆де́и . а҆ще ѹ҆бо па́ки прїидꙋтъ на тѧ . сотвориⷨ и҆мъ сꙋдъ , и҆ ѻ҆плъча́емсѧ с тобо́ю мо́ремъ и҆ ꙁемле́ю ·
Глⷡ‍҇а , ѳ҃ · И слы́ша димитрїи ꙗ҆́ко падѐ ника́ноⷬ‍҇ и҆ си́лы е҆го во бра́ни , и҆ приложи вакхида и҆ а҆кимⷶ паки посла́ти въ і҆ѹ҆де́ю и҆ десны́и роⷢ‍҇ с ни́ми · И҆ и҆до́ша пꙋть и҆же ведетъ въ галга́лы . и҆ прїидоша въ месалоѳъ и҆же е҆сть въ а҆рьвилехъ и҆ вꙁѧ́ша е҆го , и҆ поби́ша дш҃ъ чл҃ческь мно́го . въ мⷵць пр́ьвыи лѣта , рн҃в . пристꙋпиша воѝ ко і҆ерⷵли́мꙋ . и҆ въста́ша і҆ и҆доша въ верею , ҂к҃ , мꙋжїи , и҆ ҂в҃ , ко́н̾никъ . і҆ѹ́да бѣ ѻ҆полченъ во е҆лаа́сѣ , и҆ ҂г҃ , мꙋжїи и҆ꙁбран̾ныхъ с ни́мъ · И҆ ви́дѣша мно́жество во́и ꙗ҆ко мно́ги сꙋть , и҆ ѹ҆страшишасѧ ѕѣло , і҆ и҆ꙁбѣго́шⷶ мно́ѕи ѿ ѻ҆полченїа и҆ не ѻ҆стасѧ ѿ ниⷯ токмо , и҃ , сотъ мꙋжїи · И҆ ви́дѣ і҆ѹ́да ꙗ҆ко расторжесѧ ѻ҆полченїе е҆го и҆ брань ѻ҆скор̾блѧ́ше е҆го . и҆ съкрꙋшисѧ срⷣцемъ ꙗ҆́ко не и҆мѣ́аше времени събрати и҆хъ и҆ ѻ҆слабѣ · И҆ рече ѻ҆ста́въшимъ , воста́нѣмъ и҆ въꙁыидеⷨ на сꙋпоста́ты на́ша . а҆ще мо́жемъ ѻ҆плъчати противꙋ и҆хъ . и҆ ѻ҆бращахꙋ е҆го рекꙋщи не мо́жемъ , н҄о сп҃сеⷨ токмо дш҃а своѧ , нн҃ѣ и҆ ѻ҆братисѧ и҆ братїѧ на́ша расторгошасѧ , и҆ ѻ҆плъчимъсѧ к нимъ мы́ же ма́ли · И реⷱ‍҇ і҆ѹ́да не бꙋди м҄и сътвори́ти ве́щи се́ѧ бѣжати ѿ них · Приближисѧ времѧ наше , ѹ́мремъ мꙋжества ради братїѧ нашеѧ · И҆ не ѻ҆ставлѧ́емъ вины̀ славе на́шеи . и҆ воꙁдвижесѧ сила ѿ ѻ҆полченїа и҆ ста̀ во срѣтенїе иⷨ . и҆ раꙁлꙋчишасѧ ко́нницы на двѣ части и҆ пращницы и҆ стрѣл̾цы преⷣи̑дѧхꙋ силе , и҆ преⷣподвижници вс҄и силнїи · Вакхиⷣ же б҄ѣ ѻ҆деснꙋю ро́га и҆ приближисѧ ѻ҆полченїю ѿ дво́ю ча́сти и҆ воⷥглашахꙋ трꙋба́ми , и҆ вострꙋбиша и҆же бїѧхꙋ ѿ страны̀ і҆ѹ́дины трꙋбами . и҆ подвижесѧ ꙁемлѧ̀ ѿ гласа ѻ҆поⷧ‍҇ченїи . и҆ бысть бра́нь смѣшена ѿ ѹ́тра даже до́ вечера · и҆ ви́дѣ і҆ѹ́да ꙗ҆́же крѣпча́иша е҆сть часть во́и вакхидовыⷯ въ десныⷯ , и҆ събрашасѧ к немꙋ вс҄и крѣпцы срⷣцемъ , и҆ сътресѧ десныи рогъ ѿ нихъ . и҆ гнаше въ слⷣѣ иⷯ даже до горы а҆ꙁота . и҆ е҆же в лѣвомъ роꙁѣ ви́дѣша ꙗ҆́ко сотресѧ де́сныи ро́гъ · И҆ ѡ҆братишаⷵ по стопаⷨ і҆ѹ́дынымъ , і҆ и҆же с нимъ соꙁади и҆ ѻ҆тѧгчисѧ бра́нь . и҆ падоша ꙗ҆́ꙁвени мно́ѕи ѿ сихъ и҆ ѿ тⷯѣ . і҆ и҆ѹ́да падѐ и҆ прочїи бѣжа́ша . и҆ вꙁѧша і҆ѻ҆наѳаⷩ‍҇ и҆ си́монъ і҆ѹ́дꙋ брата свое̑го и҆ погребо́ша е҆го во́ гробѣ ѿц҃ъ свои̑хъ въ модинѣ , и҆ рыдаша е҆го ве́сь і҆ил҃ь пла́чеⷨ ве́лїимъ , и҆ сѣтовахꙋ дн҃и мно́ги и҆ реко́ша како падѐ си́лныи спаса́ѧи і҆и̑л҃ѧ . и҆ проча́ѧ словеⷵ бра́неи і҆ѹ́динъ и҆ бл҃гихъ и҆ мꙋж́ества и҆́хже сътвори , и҆ вели́чьства е҆го не сꙋть писана мно́га б҄о бѣхꙋ ѕѣ́ло · И҆ бысть по преставленїи і҆ѹ́динѣ в̾ꙁыидо́ша беꙁако́н̾ницы въ всѧ̀ предѣлы і҆и҃лѧ и҆ проѕѧбоша всѝ дѣла́ющїи беꙁако́нїе · Въ дн҃и ѻ҆́ны бы́сть глаⷣ велик̾ ѕѣло , и҆ ѻ҆слабѣ страна с ними . і҆ и҆ꙁбра̀ вак̾хидъ нечестивыхъ мꙋж́їи и҆ поста́ви и҆хъ господїи страны̀ , и҆ꙁыска́хꙋ і҆ и҆спыта́хꙋ дрꙋгъ і҆ѹ́диныхъ и҆ приводѧхꙋ и҆хъ къ вак̾хиде и҆ м̾стѧхꙋсѧ и҆хъ и҆ посмевахꙋсѧ иⷨ · И҆ бы́сть скорбъ вели́ка въ і҆и̑л҃и ꙗ҆́же не бысть ѿ дн҃їи , в них же не ви́дѣсѧ прⷪ‍҇ркъ въ і҆и̑л҃и · И҆ събрашасѧ вс҄и дрꙋги і҆ѹ́дины и҆ рекоша і҆ѻ҆наѳанꙋ , ѿнелѣже братъ тво́и і҆ѹ́да скончасѧ , и҆ мꙋжъ подобенъ е҆мꙋ нѣсть и҆ꙁыити противꙋ вра́гъ и҆ вакхиды , и҆ враждꙋ́ющихъ ꙗ҆ꙁы́кꙋ на́шемꙋ · Нн҃ѣ ѹ҆бо тебе дньⷵ и҆ꙁбрахомъ быти въ е҆го мѣсто начални́ка , и҆ во́жда и҆же ратовати бра́нь нашꙋ . и҆ воспрїѧⷮ і҆ѻ҆наѳанъ въ времѧ т҄о вожденїе въ і҆ѹ҆ды мѣсто брата свое̑го . и҆ поꙁнⷶ вакхидъ , і҆ и҆скаше е҆го ѹ҆бити · И҆ поꙁна і҆ѻ҆наѳа́нъ и҆ симонъ братъ е҆го , и҆ вс҄и и҆же с ни́мъ бѧхꙋ . и҆ побѣгоша въ пꙋсты́ню ѳекꙋе . и҆ ста́ша ѹ҆ воды̀ р̾ва а҆сфара . и҆ поꙁна вакхидъ во дн҃и сꙋботъ . и҆ преиде самъ и вс҄и воѝ е҆го ѻ҆бонꙋ странꙋ і҆ѻ҆рдана . и҆ посла̀ брата свое̑го во́жда наро́дꙋ , и҆ моли наватеѻ҆въ дрꙋговъ своиⷯ преⷣставити иⷨ сосꙋды иⷯ мно́гїѧ . і҆ и҆ꙁыидоша сн҃ове а҆м̾ври ѿ мидава , и҆ ꙗ҆́ша і҆ѻ҆а́нна и҆ всѧ̀ е҆лико и҆мѣ , и҆ ѿи̑доша и҆мꙋщи та · По словесехъ же сихъ въꙁвѣстиша і҆ѻ҆наѳа́нꙋ и҆ симонꙋ братꙋ е҆го ꙗ҆́ко сн҃ве а҆м̾врїины творѧⷮ бракъ великїи и҆ ведꙋтъ невѣстꙋ ѿ надаваѳа дщерь е҆ді́наго ѿ великихъ началникъ ханаа́нъскь съ честїю ве́лїею · И҆ ѻ҆брꙋчисѧ і҆ѻ҆аннꙋ братꙋ и҆хъ и҆ въꙁыдо́ша , и҆ съкрышасѧ поⷣ сѣнїю горы̀ . и҆ въꙁдвигнꙋша ѻ҆́чи своѝ и҆ ви́дѣша , и҆ с҄е во́пль и҆ ѹ҆готованїе мно́гое , и҆ жениⷯ и҆ꙁы́де и҆ дрꙋѕи е҆го , и҆ братїа е҆го противꙋ иⷯ съ тѵⷨпа́ны и҆ мꙋсѷкїами и҆ ѻ҆рꙋжїи мно́гими · И҆ восташа к ниⷨ ѿ лаѧ́тельства иже ѿ а҆̑наѳа́на и҆ ѹ҆биша и҆хъ . и҆ падоша ꙗ҆́ꙁвени мно́ѕи . и҆ прочїи бѣгоша въ горы , и҆ вꙁѧша вс҄ѧ корысти и҆хъ . и҆ ѻ҆братишаⷵ бра́ки въ сѣтова́нїе , и҆ гласъ мꙋсѷкїискїи въ пла́чь . и҆ ѿм̾стиша м̾щенїе кро́ве брата свое̑го , и҆ ѻ҆братишасѧ на бреⷢ‍҇ і҆ѻ҆рда́ньскїи · И҆ слы́ша вакхиⷣ и҆ прїиде в̾ дн҃ь сꙋбоⷮныи даже до страны̀ і҆ѻ҆рда́ньскїѧ съ си́лою ве́лїею · И҆ рече къ свои̑мъ і҆ѻ҆наѳаⷩ‍҇ въстанѣмъ нн҃ѣ и҆ ѻ҆полча́емсѧ ꙁа дꙋша на́ша · нѣсть б҄о днесь ꙗ҆ко вчера и҆ третїи дн҃ь , се б҄о бра́нь противꙋ наⷵ и҆ соꙁади наⷵ , вода же і҆ѻ҆рдан̾скаѧ сюдꙋ и҆ сюдꙋ и҆ брегъ и҆ лѣсъ , и҆ нѣсть мѣста ѿи̑тѝ · Нн҃ѣ ѹ҆бо воꙁъпїите на́ нб҃о , да и҆ꙁба́витесѧ ѿ рꙋкъ врагъ на́шиⷯ . и҆ събрасѧ бра́нь и҆ простре і҆ѻ҆наѳаⷩ‍҇ рꙋкꙋ свою ѹ҆бити вакхида , и҆ ѹ҆клонисѧ ѿ него воспѧⷮ и҆ прескочи і҆ѻ҆наѳанъ і҆ и҆же с ниⷨ бѣхꙋ і҆ѻ҆рдаⷩ‍҇ , и҆ преплывахꙋ на ѻ҆бонꙋ странꙋ и҆ не прехождахꙋ і҆ѻ҆рдана , и҆ падоша ѿ страны вакхидины дн҃и ѻ́ного , ꙗ҆́ко ҂а҃ , мꙋжїи . и҆ ѻ҆братисѧ въ і҆ерⷵлиⷨ , и҆ сътвори гра́ды тверды въ і҆ѹ҆деѝ . и҆ тверды́ню въ е҆ри́хонѣ и҆ ꙗ҆́же въ е҆м̾маѹ҆мѣ и҆ веѳоронѣ , и҆ веѳиле , и҆ ѳанаѳе , и҆ фараѳоне , и҆ тефоне , стѣны высоки и҆ врата и҆ ꙁаворы . и҆ постави стражⷶ в нихъ е҆же враждовати і҆и̑л҃ю и҆ ѹ҆твеⷬ‍҇ди граⷣ веѳсꙋраⷨ и҆ гаꙁарꙋ и҆ а҆крꙋ · И҆ постави в нихъ си́лы и҆ преⷣложенїе бра́шенъ . и҆ вꙁѧ̀ сн҃ы во́ждеи страны̀ ѻ҆миры , и҆ поста́ви и҆хъ въ кра́ю въ і҆ерⷵли́мѣ въ стражбꙋ . в лѣто , рн҃г , мⷵца втораго . и҆ ꙁаповѣ́да а҆лкимъ раꙁорити сѣнꙋ двора ст҃ыхъ внꙋтрънѧго , и҆ раꙁорити дѣла прⷪ‍҇ркъ . и҆ нача раꙁарѧти , въ времѧ ѻ҆́но пораженъ бысть а҆лкиⷨ , и҆ въспѧти́шасѧ дѣла е҆го . и҆ ꙁаградишасѧ ѹ҆ста е҆го и҆ раслабѣ и҆ не можа́ше ктомꙋ гл҃ти слова и҆ ꙁаповѣдати ѻ҆ домꙋ своеⷨ , и҆ ѹ́мре а҆лкима въ времѧ ѻ҆́но съ мꙋкою ве́лїею · И҆ ви́дѣ вакхиⷣ ꙗ҆́ко ѹ҆́мре а҆лкимъ и҆ ѻбратисѧ къ цр҃ю , и҆ ѹ҆молча ꙁемлѧ̀ лѣта дв҄а . и҆ совѣщаша вс҄и беꙁаконицы рекꙋще . с҄е і҆ѻ҆наѳанъ і҆ и҆же с ни́мъ в покоѝ ѻ҆бита́ютъ ѹ҆пова́юще · Нн҃ѣ б҄о и҆ꙁведеⷨ вакхида , и҆ пои̑ма́етъ иⷯ всⷯѣ въ е҆ді́нꙋ но́щ̾ . и҆ шеⷣше совѣщаша с ниⷨ . и҆ въста̀ съ силою мно́гою . и҆ посла̀ е҆пистолїю та́и всѣмъ споборителемъ е҆го и҆же въ і҆ѹ҆деѝ да и҆́мꙋтъ і҆ѻ҆наѳана і҆ и҆же с ни́мъ · И҆ не воꙁмо́гоша ꙗ҆ко поꙁнасѧ и҆мъ совѣтъ иⷯ , и҆ ꙗ҆́ша ѿ мꙋж́їи страны началныхъ ѕло́бы н҃ , мꙋжїи , и҆ ѹ҆биша иⷯ · И҆ и́де і҆ѻ҆наѳаⷩ‍҇ и҆ си́монъ і҆ и҆же с ними въ веѳ̾васею в пꙋсты́ню , и҆ соꙁда раꙁоренаѧ е҆го и҆ ѹ҆би е҆го · И҆ поꙁна̀ вакхиⷣ и҆ собра вс҄е мно́жество свое , і҆ и҆же ѿ і҆ѹ҆деѧ воꙁвѣсти и҆ пришеⷣ ѻ҆полчисѧ на веѳвасъ и҆ вое̑ваше е҆го дн҃и мно́ги . и҆ сътвори миханы , и҆ ѻ҆стави і҆ѻ҆наѳанъ симона брата свое̑го въ градѣ , і҆ и҆ꙁыиде въ странꙋ . и҆ прїиде в̾ числѣ , и҆ пораꙁи ѻ҆димира и҆ братїю е҆го , и҆ сн҃ове фасеронѣ въ жили́щихъ и҆хъ . и҆ нача̀ бити и҆ въꙁыиде въ си́лы , симонъ же і҆ и҆же с нимъ и҆ꙁшеⷣше ѿ града и҆ пож̾гоша миханы · и҆ ратовахꙋ противꙋ ваⷦ‍҇хида , и҆ сътресѧ ѿ них̾ , и҆ ѻ҆ꙁлоблѧхꙋ е҆го ѕѣло . ꙗ҆́ко б҄ѣ совѣⷮ е҆го и҆ вохоⷣ е҆го т̾ще . и҆ прогнѣвашесѧ ꙗ҆́ростїю мꙋжемъ беꙁако́ннымъ совѣщавши́мъ е҆мꙋ прїити во странꙋ и҆ ѹ҆би ѿ ниⷯ мно́гихъ · и҆ совѣщасѧ ѿи̑ти в ꙁемлю свою . и҆ поꙁна і҆ѻ҆наѳаⷩ‍҇ и҆ посла̀ к немꙋ старѣишиⷯ съставити миръ с ни́мъ , и҆ воꙁда́ти и҆мъ плѣненїе . и҆ прїѧ́тъ и҆ сътвори по словесехъ е҆го . и҆ клѧсѧ е҆мꙋ не и҆ꙁыскати е҆мꙋ ꙁл҄а вс҄ѧ дн҃и живота е҆го . и҆ воꙁдасть е҆мꙋ плѣненїе е҆же преже плѣни ѿ ꙁемлѧ і҆ѹ́дины · И҆ ѻ҆бращ̾сѧ ѿиде въ ̑ ꙁемлю свою , и не приложи ктомꙋ прїити въ предѣлы и҆хъ · И҆ преста мечъ ѿ і҆и̑лѧ , и҆ ѻбита і҆ѻ҆наѳа́нъ в махъмасе . и҆ нача̀ і҆ѻ҆наѳаⷩ‍҇ сꙋдити люди і҆ и҆стреби нечестивых̾ ѿ і҆и̑л҃ѧ ·
Глⷡ‍҇а , і҃ · И въ лѣто , р҃ѯ , в̾ꙁы́иде а҆леѯан̾дръ сн҃ъ антїѻ́ховъ прего́рдыи , и҆ ѹ҆держа птоломаи́дꙋ и҆ прїѧ́ша е҆го , и҆ цр҃ьствова т҄ꙋ · И҆ слы́ша дими́трїи цр҃ь и҆ събра во́и мно́го ѕѣ́ло , і҆ и҆ꙁы́иде проти́вꙋ е҆мꙋ на́ брань · И҆ посла дими́трїи къ и҆ѻ҆наѳа́нꙋ е҆писто́лїѧ словесы ми́рными велича́юще е҆го . рече б҄о , преⷣвари́мъ сътвори́ти ми́ръ съ ни́ми , преже неже сътво́ритъ съ а҆леѯан̾дромъ проти́вꙋ насъ · Помѧнетъ б҄о всѧ ѕла́ѧ ꙗ҆́же сътвори́хомъ на него , и҆ на бра́тїю е҆го , и҆ на ꙗ҆ꙁы́къ е҆го · И҆ да́сть и҆мъ вла́сть събирати во́и , и҆ ѹготова́ти ѻ҆рꙋж́їа , и҆ быти е҆го дрꙋга е҆мꙋ , і҆ ѻ҆мїра и҆же бѧ́хꙋ въ краю повелѣ да́ти е҆мꙋ · И҆ прїиде и҆ѻ҆наѳа́нъ въ і҆ерⷵлимъ и҆ почте е҆писто́лїѧ въ ѹ҆слыша́нїе всѣм̾ лю́демъ , і҆ и́же ѿ кра́ѧ · И҆ ѹ҆страши́шасѧ стра́хомъ ве́лїи̑мъ , е҆гда слы́шаша ꙗ҆ко да́сть е҆мꙋ цр҃ь вла́сть събира́ти воѝ · И҆ преда́ша и҆же ѿ кра́ю и҆ѻ҆наѳа́нꙋ ѻ҆ми́ра , и҆ не ѿда иⷯ сроⷣникомъ и҆хъ . и҆ ѻ҆бита и҆ѻ҆наѳан̾ въ і҆ерⷵлимѣ , и҆ нача̀ съꙁида́ти и҆ ѻ҆бнови́ти гра́дъ · И҆ рече къ творѧ́щиⷨ дѣ́ла ꙁда́ти ꙁда́нїѧ и҆ го́рꙋ сїѻ́нъ ѻ҆́крⷵтъ ѿ ка́менїи четвероѹ҆го́лныхъ къ ѹ҆тверже́нїю , и҆ сътвори́ша си́це · И҆ побѣго́ша и҆ноплеме́нницы и҆же бѧхꙋ въ тверды́нѧхъ , иⷯже съꙁда вак̾хи́дъ · И҆ ѻ҆ста́ви ко́ждо мѣсто свое , и҆ ѿи̑де в ꙁе́млю свою · ѻ҆ба́че же въ веѳсꙋрѣ ѻ҆ста́ша нѣцыи . ѿ ѻ҆ста́вльшихъ ꙁако́нъ и҆ ꙁа́повѣди бж҃їа , б҄ѣ бо и҆мъ ѹ҆бѣжище · И҆ слы́ша а҆леѯа́ндръ цр҃ь ѻ҆бѣща́нїѧ и҆же е҆ли́ка посла̀ дими́трїи и҆ѻ҆наѳа́нꙋ . и҆ повѣда́ша е҆мꙋ бра́ни и҆ мꙋжества ꙗ҆́же сътвори сеи , и҆ бра́тїа е҆го , и҆ трꙋды иⷯже и҆мѣхꙋ · И҆ рече , е҆да ли ѻ҆брѧ́щемъ кое̑го мꙋж́а такова , и҆ нн҃ѣ сътво́римъ е҆го въ дрꙋ́га и҆ събор̾ника на нихъ . и҆ написа е҆писто́лїѧ и҆ посла е҆мꙋ , по словесⷯѣ сиⷯ рекꙋщи · Цр҃ь а҆леѯа́ндръ бра́тꙋ и҆̑ѻ҆наѳа́нꙋ радоватисѧ · Слы́шахомъ ѻ҆ тебѣ ꙗ҆́ко мꙋж́ъ си́ленъ е҆си крѣпостїю , и҆ ѹ҆го́денъ е҆си бы́ти намъ дрꙋ́гъ · И҆ нн҃ѣ поставлѧ́емъ т҄ѧ дне́сь а҆рхїере́ѧ ꙗ҆ꙁы́ка твое̑го . и҆ дрꙋ́га цр҃ьска нарѣца́тисѧ · И҆ посла̀ е҆мꙋ перфи́рꙋ и҆ вѣнецъ ꙁла́тъ · И҆ мⷣꙋръствова́ти ꙗ҆́же на́ша , и҆ снабдѣва́ти дрꙋж́бꙋ къ намъ · И҆ ѻ҆блечесѧ и҆ѻ҆наѳа́нъ въ ст҃ꙋю ри́ꙁꙋ сеⷣмаго мⷵца лѣта р҃ѯ , въ дн҃ь пра́ꙁⷣника кꙋщнаго · И҆ събра си́лы и҆ ѹ҆гото́ва ѻ҆рꙋжїѧ многа · И҆ слы́ша дими́трїи словеса сїѧ , и҆ ѻ҆скорби́сѧ ѕѣ́ло и҆ рече · Чт҄о с҄е сътвори́хомъ ꙗ҆́ко преⷣвари наⷵ а҆леѯа́ндръ поста́вити дрꙋжбꙋ і҆ѹ҆деѻмъ въ ѹ҆тверже́нїе · Напишꙋ и҆ а́ꙁъ и҆мъ словеса моли́твена и҆ въꙁвыше́нїѧ и҆ да́ры , въ е҆же да бꙋ́дꙋтъ намъ въ по́мощь · И҆ написа и҆мъ по словесе́хъ сихъ · Цр҃ь дими́трїи ꙗ҆ꙁы́кꙋ і҆ѹ҆де́искꙋ радоватисѧ . понеже снабдѣсте ꙁавѣтъ к наⷨ , и҆ пребыва́сте въ дрꙋжбѣ на́шеи . и҆ не пристꙋпи́сте къ врагомъ на́шимъ , слы́шахомъ и҆ радовахомсѧ · и҆ нн҃ѣ пребываите е҆ще съхрани́ти к намъ вѣрꙋ · и҆ въꙁдадемъ вамъ бл҃гаѧ и҆́хже ради творите съ нами . и҆ ѻ҆ста́вимъ вамъ ѻ҆ставле́нїѧ мно́га , и҆ дадиⷨ вамъ да́ры . и҆ нн҃ѣ раꙁрѣшаю васъ и҆ ѻ҆ставлѧю ваⷨ всѣхъ і҆ѹ҆де́ѻвъ ѿ да́неи , и҆ цѣны со́ли , и҆ ѿ вѣнцевъ . и҆ в мѣсто трети́ны сѣменїи , и҆ в мѣсто пол ча́сти пло́довъ дре́вныхъ , прилѣжа́щее м҄и вꙁѧ́ти ѻ҆ставлѧ́ю ѿ дне́сь и҆ потоⷨ , е҆же не в̾ꙁима́ти ѿ ꙁемлѝ і҆ѹ́дины . и҆ ѿ трехъ предѣлъ прилежа́щихъ е́и ѿ самарїѧ и҆ галиле́ѧ и҆ ѿ дн҃ешнѧго дн҃е и҆ въ вѣкъ вѣка · И҆ерⷵлимъ бꙋдеⷮ ст҃ъ и҆ свободенъ съ предѣ́лы свои̑ми . и҆ десѧти́ны и҆ да́ни ѻ҆ставлю , и҆ влаⷵ кра́ѧ и҆же въ і҆ерⷵлимѣ , и҆ да́мъ а҆рхїерею да е҆же а҆ще поста́витъ в неи , и҆ мꙋжа и҆хже а҆ще и҆ꙁберетъ самъ храни́ти ю҆̀ . и҆ всѧ́кꙋ дш҃ꙋ и҆ѹ҆де́искꙋю и҆же плѣне́на е҆сть ѿ ꙁемлѧ̀ і҆ѹ́дины , въ все црⷵтво мое ѻ҆ста́влю свобо́днꙋ тꙋ́не , и҆ всѣ да ѻ҆ставлѧ́ютсѧ да́нїи и҆ ско́тъ свои̑хъ · И҆ всѧ пра́ꙁдники и҆ сꙋбо́ты и҆ новомѣсѧчїѧ . и҆ дн҃и въчине́нїи , и҆ три дн҃и прежⷣе праꙁⷣника , и҆ дн҃и по пра́ꙁдницѣ бꙋ́дꙋтъ вс҄и дн҃и свобо́дни и҆ ѿпꙋщени всѣмъ і҆ѹ҆деѻм̾ сꙋщимъ въ црⷵтвїи мое̑мъ · И҆ никто и҆мѣти бꙋ́детъ вла́сти повелѣти и҆ ни стꙋжи́ти нѣ́коего и҆хъ ѻ҆ всѧ́кои ве́щи · И҆ да напи́шꙋтсѧ ѿ і҆ѹ҆де́и въ воѝ цр҃ьски до тридесѧтъ ты́сѧщъ мꙋжїи и҆ дадꙋтсѧ и҆мъ ѻ҆бро́ки ꙗ҆́ко подоба́етъ всѣмъ во́емъ црⷵкиⷨ · И҆ да поста́вѧтсѧ ѿ нихъ въ тверды́нѧхъ црⷵкихъ велїи̑хъ . и҆ ѿ сихъ поставлѧ́ютсѧ на потребы цр҃евы сꙋщїи въ вѣ́рꙋ . и҆ нача́лницы бꙋдꙋтъ ѿ ниⷯ и҆ да хо́дѧтъ въ ꙁако́нѣхъ свои̑хъ . ꙗ҆́же повелѣ цр҃ь въ ꙁемли і҆ѹ́динѣ · И҆ трехъ предѣлехъ прило́жшихсѧ і҆ѹ҆деи ѿ страны самарїѧ . да приложатсѧ і҆ѹ҆деи , да бꙋ́дꙋтъ въ е҆ді́но ѹ҆мале́нїѧ ра́ди , е҆же не послꙋшати и҆ныѧ вла́сти н҄о то́кмо а҆рхїереѧ · Птоломаи́дꙋ и҆ предѣ́лы е҆ѧ̀ да́хъ да́ръ ст҃ымъ и҆̑же сꙋть въ і҆ерⷵлимѣ на потре́бнаѧ ст҃ымъ · И҆ а́ꙁъ да́мъ ко́ижⷣо лѣтъ , е҃і . ты́сѧщь си́кль сребра ѿ гл҃емыхъ цр҃ьскихъ ѿ мѣстъ прилежа́щихъ · И҆ всѧ́ко ѹ҆множе́ное е҆же не въꙁда́ша ѿ потребъ ꙗ҆́ко въ прьвыхъ лѣтехъ . ѿ нн҃ѣ дадꙋтъ въ дѣ́ла хра́мꙋ · И҆ въ сїа . ҂е҃ , си́клѧ сребра и҆́хже вꙁимахꙋ ѿ потре́бъ а҆ки въ пре́жнихъ лѣтехъ ст҃го ѿ сло́ва по лѣтꙋ · и҆ сїѧ ѻ҆ставлѧ́ютсѧ жрьцемъ слꙋжа́щимъ · и҆ е҆ли́цы же прибѣга́ютъ къ цр҃кви и҆же въ і҆ерⷵлимⷯѣ и҆ въ всѣхъ предѣлехъ е҆го · длъжни сꙋщи цр҃ьскаѧ и҆ всѧ́ка ве́щь да ѿрѣши́тсѧ · и҆ всѧ̀ е҆ли́ка е҆сть и҆хъ въ црⷵтвїи мое̑мъ · и҆ съꙁида́ти и҆же ѻбновлѧ́ти дѣ́ла ст҃ыхъ · И҆ и҆ꙁда́нїѧ да́стьсѧ ѿ ве́щи цр҃ьскїѧ . и҆ е҆же съꙁида́ти стѣ́ны і҆ерⷵлима . и҆ ѹ҆тверже́нїе ѻ҆́крⷵтъ . и҆ꙁда́нїе да́стьсѧ ѿ събра́нїѧ цр҃ьска , и҆ на съꙁида́нїе стѣ́нъ въ і҆ѹ҆де́и · Ꙗ҆́ко слы́ша і҆ѻ҆наѳа́нъ и҆ лю́ди словесъ сихъ не вѣроваша и҆мъ ниже въспрїѧ́ша . ꙗ҆́ко помѧнꙋша ꙁло́бꙋ ве́лїю ю҆́же сътвори въ і҆ил҃и и҆ ѻ҆скорби и҆хъ ѕѣ́ло · И҆ бл҃говоли́ша съ а҆леѯа́ндромъ ꙗ҆ко се́и быⷵ и҆мъ нача́лникъ словесемъ ми́рным̾ и҆ съпоборѧ́хꙋ е҆мꙋ всѧ дн҃и · И҆ събра̀ цр҃ь а҆леѯа́ндръ си́лꙋ велїю и҆ ѻ҆плъчи́сѧ противꙋ дими́трїѧ · И҆ сътвори́ша бра́нь дв҄а цр҃ѧ , и҆ побѣже ѻ҆поⷧ‍҇че́нїе дими́трїево и҆ гна̀ е҆го а҆леѯа́ндр̾ и҆ ѹ҆крѣпи́сѧ на ни́хъ , и҆ въꙁмо́же бра́нь ѕѣло , дондеже ꙁа́иде слн҃це . и҆ паде дими́трїи въ дн҃ь ѻ́нъ · И҆ посла̀ а҆леѯа́дръ къ птоломѣю цр҃ю е҆гѷпетъскꙋ старѣ́ишины по словесехъ си́хъ рекꙋщи · Понеже ѻ҆брати́хсѧ въ црⷵтво мое и҆ сѣдоⷯ на прⷵтлѣ ѿц҃ъ мои̑хъ . и҆ ѹ҆дръжа́хъ нача́льство и҆ съкрꙋшихъ дими́трїѧ . и҆ въꙁдержа́хъ странꙋ нашꙋ , и҆ съста́вихъ противꙋ е҆го ра́ть и҆ съкрꙋши́сѧ сам и҆ ѻ҆плъче́нїе е҆го ѿ насъ , и҆ сѣдо́хъ на прⷵтлѣ црⷵтва е҆го · И҆ н҃нѣ соста́ви междꙋ нами дрꙋжбꙋ . и҆ нн҃ѣ дажⷣь мнѣ дщерь твою въ женꙋ̀ и҆ бꙋдꙋ ꙁѧ́ть твои , и҆ дамъ тебѣ да́ры и҆ сїе достоѧ́нїе твое · И҆ ѿвѣща̀ цр҃ь птоломеи рекꙋщи , бл҃гъ дн҃ь въньже ѻ҆брати́лсѧ е҆си в ꙁемлю ѿц҃ъ твои̑хъ и҆ сѣлъ е҆си на прⷵтлѣ црⷵтва и҆хъ · И҆ нн҃ѣ сътворю т҄и ꙗ҆́же писа́лъ е҆си . н҄о срѧ́щисѧ въ птоломаи́дѣ . ꙗ҆́ко да ви́диⷨ дрꙋгъ дрꙋга . и҆ бꙋдеши м҄и ꙁѧ́ть ꙗ҆́коже ре́клъ е҆си · И҆ и҆ꙁы́иде птоломѣи ѿ е҆гѵ́пта са́м̾ и҆ клеѻ҆па́тра дщѝ е҆го , и҆ прїиде въ птоломаи́дꙋ , лѣта рѯ҃в , и҆ срѣте е҆го а҆леѯа́ндръ цр҃ь , и҆ даде е҆мꙋ клеѻ҆па́трꙋ дще́рь свою , и҆ сътворѝ браⷦ‍҇ е҆го въ птоломаи́дѣ , ꙗ҆́ко цр҃и въ сла́вѣ вели́цѣ · И҆ написа̀ а҆леѯа́ндръ цр҃ь і҆ѻ҆наѳа́нꙋ прїитѝ въ срѣте́нїе е҆мꙋ · И҆ и҆де съ сла́вою въ птоломаи́дꙋ , и҆ срѣтѐ ѻ҆́ба цр҃ѧ , и҆ даде иⷨ сребро̀ и҆ ꙁла́то и҆ дрꙋгомъ и҆хъ да́ры , и҆ ѻ҆брѣтѐ блгⷣть пред ни́ми . и҆ собра́шасѧ нань мꙋжи гꙋби́тели ѿ і҆и̑л҃ѧ , мꙋжи беꙁако́ннїи ѻ҆клевета́юще е҆го и҆ не внѧ́тъ и҆мъ цр҃ь · И҆ повелѣ цр҃ь съвлещи і҆ѻ҆наѳана съ риꙁъ е҆го , и҆ ѻ҆блещи е҆го въ прьфи́рꙋ , и҆ сътвори́шⷶ та́ко · И҆ посадѝ е҆го цр҃ь съ собо́ю . и҆ рече нача́лникомъ свои̑мъ , и҆ꙁы́идѣте с ни́мъ на средѣ града и҆ проповѣдѣте ни е҆дїномꙋ клевета́ти на́нь , ни ѻ҆ е҆дїнои вещи . и҆ ни е҆дїнъ е҆мꙋ да стꙋжитъ ѻ҆ всѧ́комъ гл҃ѣ · И҆ быⷵ ꙗ҆́ко ви́дѣша клеве́тницы сла́вꙋ е҆го ꙗ҆́ко проповѣда́ша , и҆ ѻ҆блече́нⷶ е҆го перфи́рою и҆ бѣжа́ша всѝ · И҆ просла́ви е҆го цр҃ь , и҆ написа̀ е҆го въ прьвыⷯ дрꙋꙁѣхъ и҆ поста́ви е҆го вое̑во́дꙋ и҆ ча́сти началника · И҆ въꙁврати́сѧ і҆ѻ҆наѳа́нъ въ і҆ерⷵлимъ съ миромъ и҆ весе́лїемъ · И҆ в лѣто рѯ҃е , прїиде дими́трїи сн҃ъ димитрїевъ ѿ крѵ́тⷶ в ꙁе́млю ѿц҃ъ свои̑хъ · И҆ слы́ша а҆леѯа́ндръ цр҃ь и҆ ѻ҆скорби́сѧ ѕѣло , и҆ ѻ҆брати́сѧ въ а҆нтїѻхїю · И҆ поста́ви дими́трїи а҆пол̾лонїѧ сꙋщаго въ ѹ҆до́лѣ сѷрїистѣи , и҆ събра̀ си́лꙋ ве́лїю и҆ по́иде въ и҆а̑мнїю · И҆ посла̀ къ і҆ѻ҆наѳа́нꙋ а҆рхїере́ю гл҃ющи . ты̀ е҆ді́нъ въꙁноси́шисѧ на́ ны , а҆ꙁ̾ же бы́хъ в посмⷯѣ и҆ въ поноше́нїе тебе раⷣ‍ꙵ , и҆ чт҄о ради властельствꙋ́еши наⷣ на́ми въ гора́хъ · Нн҃ѣ ѹ҆бо а҆ще надѣешисѧ в силахъ твои̑хъ и҆ꙁыидѝ к на́м̾ на́ поле . і҆ и҆скꙋсимсѧ т҄ꙋ междꙋ собо́ю , ꙗ҆́ко со мно́ю е҆сть си́ла гра́днаа въпроси и҆ наѹ҆чи́сѧ кт҄о е҆смь , и҆ про́чїи помага́ющїи намъ , и҆ гл҃ютъ нѣсть стоѧ́нїе ногѝ преⷣ лицемъ на́шимъ , ꙗ҆́ко два́щи в бѣгъ премени́шасѧ ѿц҃ы твоѝ в ꙁе́млю и҆хъ · И҆ нн҃ѣ не мо́жеши потръпѣти ко́нникⷶ и҆ си́лы таковыѧ въ по́ли . и҆дѣже нѣсть ка́мени ни стѣны̀ , ни мѣста бѣжа́нїю · Ꙗ҆́коже слы́ша і҆ѻ҆наѳаⷩ‍҇ словеса̀ а҆пол̾лонїѧ подви́жесѧ мы́слїю , і҆ и҆ꙁ̾бра̀ ҂і҃ мꙋжїи , і҆ и҆ꙁыиде ѿ і҆ерⷵлима , и҆ сни́десѧ с нимъ симоⷩ‍҇ бра́тъ е҆го въ по́мощъ е҆мꙋ . и҆ поста́виша ѻ҆пол̾че́нїѧ въ и҆ѻ҆п̾пїи и҆ ꙁаста́ша е҆мꙋ ѿ гра́да . ꙗ҆́ко стража а҆пол̾лонїѧ въ и҆ѻп̾пїи бы́сть и҆ ратова̀ е҆го · И҆ ѹ҆боѧ́вшесѧ ѿвръꙁоша и҆же ѿ гра́да и҆ въꙁдержа̀ і҆ѻ҆наѳа́нъ и҆ѻ҆п̾пїю · И҆ слы́ша а҆пол̾лонїи и҆ събра̀ ҂г҃ ко́нникъ и҆ си́лꙋ ве́лїю , і҆ и҆де въ аꙁо́тъ ꙗ҆́ко пꙋтьствова́ше въкꙋпѣ проиде въ по́ле ꙁане и҆мѣѧ́ше мно́жество ко́нникъ и҆ надѣ́ашесѧ на ниⷯ · И҆ гна̀ і҆ѻ҆наѳа́нъ въ слⷣѣ е҆го во а҆ꙁоⷮ , и съста́виша бра́ни въ слѣдъ е҆го въ ра́ть · И҆ ѻ҆ста́ви а҆пол̾лонъ , ҂а҃ . ко́нникъ съꙁа́ди и҆хъ въ та́инѣ · И҆ поꙁна̀ і҆ѻ҆наѳа́нъ ꙗ҆́ко е҆сть лаѧ́тели съꙁа́ди е҆го . и҆ ѻ҆быидо́ша е҆го ѻ҆поⷧ‍҇ченїе и҆ стрелѧ́хꙋ на люди ѿ ѹ́тра даже до́ вечера · Лю́ди же ста́ша ꙗ҆́ко ꙁаповѣда і҆ѻ҆наѳа́нъ , и҆ ѹ҆трꙋди́шасѧ ко́нницы и҆хъ . и҆ ѿлꙋчи́сѧ си́монъ съ воеⷨ свои̑мъ . и҆ сони́десѧ на ѻ҆пол̾ченїю . ко́нницы б҄о ѹ҆трꙋжени бѧ́хꙋ . и҆ съкрꙋши́шасѧ ѿ него и҆ побѣго́ша и҆ конницы расточи́шасѧ по́ полю . и҆ бѣго́ша въ а҆ꙁо́тъ , и҆ внидо́ша въ виѳъдагонъ и҆́дола и҆хъ и҆же ѹ҆целѣти · И҆ пож̾жѐ і҆ѻ҆наѳанъ а҆ꙁоⷮ и҆ гра́ды и҆же бѣхꙋ ѻ҆́крⷵтъ е҆го . и҆ вꙁѧ̀ коры́сти и҆хъ и҆ ка́пище даго́ново , и҆ въбѣгшихъ въ нѐ пож̾жѐ ѻ҆гнемъ · И҆ бы́сть падшихъ мече́мъ съ сож̾же́ными ꙗ҆́ко ҂и҃ мꙋжїи · И҆ ѿи́де ѿꙋдꙋ і҆ѻ҆наѳа́нъ и҆ прїиде въ а҆скалоⷩ‍҇ , і҆ и҆ꙁыидо́ша ѿ гра́да въ стрѣте́нїе е҆мꙋ въ сла́вѣ вели́цѣ · И҆ ѻ҆брати́сѧ і҆ѻ҆наѳа́нъ въ і҆ерⷵли́мъ съ сꙋщими с ни́мъ и҆мꙋщи коры́сти мно́ги · И҆ бысть ꙗ҆́ко ѹ҆слы́ша а҆леѯа́ндръ цр҃ь словеса̀ сїѧ и҆ приложѝ просла́вити і҆ѻ҆наѳа́на . и҆ посла̀ е҆мꙋ ѻ҆рꙋжїе поꙁла́щено , ꙗ҆́ко ѻ҆бы́чаи е҆сть даѧ́ти сроⷣникомъ цр҃евымъ . и҆ дадѐ е҆мꙋ а҆к̾кароⷩ‍҇ и҆ всѧ предѣлы е҆го въ ѻ҆дръжа́нїе ·
Глⷡ‍҇а , а҃і · И цр҃ь е҆гѷпет̾скїи събра си́лꙋ мно́гꙋ а҆ки пѣсокъ и҆же еⷵ въскра́и морѧ , и҆ корабли мно́ги · И҆ и҆скаше воꙁдръжа́ти црⷵтво а҆леѯа́ндрово ле́стїю , и҆ приложити црⷵтвꙋ свое̑мꙋ . И҆ и҆ꙁыиде въ сѷрїю словесы мирными и҆ ѻ҆творѧхꙋсѧ е҆мꙋ и҆же ѿ граⷣ , и҆ срѣтѧхꙋ е҆го ꙗ҆́ко ꙁаповѣда́нїе б҄ѣ а҆леѯа́ндра цр҃ѧ и҆ꙁыити е҆мꙋ въ срѣтенїе ꙁане быⷵ тесть е҆го · Ꙗ҆́коже въхожда́ше во́ граⷣ птоломаи́ды , повелѣ си́ламъ и҆ стра́жы во кое̑мъждо градѣ . ꙗ҆́коже приближи́сѧ а҆ꙁо́тꙋ покаꙁаша е҆мꙋ , ка́пище даго́ново соⷤжено , и҆ а҆ꙁо́тъ и҆ ѻ҆́крⷵтныѧ гра́ды е҆го раꙁорены , и҆ телеса повръжена . и҆ побїеныⷯ иⷯже побѝ въ бра́ни и҆ смета́ше б҄о ѧ҆̀ в̾ кꙋпы при пꙋтѝ е҆го . и҆ повѣда́ша цр҃ю ꙗ҆́же сътвори і҆ѻ҆наѳаⷩ‍҇ , въ е҆же въꙁненави́дѣти е҆го , и҆ ѹ҆молча цр҃ь · И҆ срⷮѣ і҆ѻ҆наѳа́нъ цр҃ѧ въ и҆ѻ҆ппе съ славою . и҆ цѣлова́ше дрⷢ‍҇ꙋ дрꙋга , и҆ ѹ҆споша т҄ꙋ · И҆ и́де і҆ѻ҆наѳа́нъ съ цр҃емъ да́же до рѣки и҆же ꙁва́шесѧ е҆левтера , и҆ ѻ҆братисѧ въ і҆ерⷵли́мъ · Цр҃ь же п̾толомѣи госпоⷣствова гра́ды помо́рьскїѧ , да́же до селевкїѧ приморьскїѧ , и҆ раꙁмышлѧ́ше на а҆леѯа́ндра совѣты лꙋка́вы · И҆ посла̀ старѣишинъ къ дими́трїю гл҃ющи , прїиди сложиⷨ ме́ждꙋ на́ми ꙁавѣт̾ . и҆ да́мъ тебѣ дще́рь мою̀ ю҆́же и́мать а҆леѯа́ндръ . и҆ цр҃ьствова́ти и҆́маши въ црⷵтвїи ѿц҃а твое̑го . раскаѧ́хъ бо сѧ да́вши е҆мꙋ дще́рь мою̀ , в̾ꙁыска бо м҄ѧ ѹ҆бити . и҆ воꙁненавидѣ е҆го ради похотѣ́нїѧ црⷵтва е҆го · И҆ ѿꙗ҆́тъ дще́рь свою и҆ да́сть еѧ̀ димитрїю . и҆ ѻ҆чюжди́сѧ ѿ а҆леѯа́ндра , и҆ ꙗ҆ви́сѧ вражда и҆хъ . И҆ вниде птоломѣи въ а҆нтїѻхїю  , и҆ воꙁложи двѣ дїадимѣ на главꙋ свою̀ , а҆сїискꙋю і҆ е҆гѷпетъскꙋю · А҆леѯа́нъдръ же цр҃ь бысть въ киликїи по временехъ ѻ҆нѣх̾ , ꙗ҆́ко ѿмѣта́хꙋсѧ и҆же ѿ мѣстъ ѻ҆ныхъ · И҆ слы́ша а҆леѯаⷩ‍҇дръ и҆ прїиде на́нь бра́нїю . і҆ и҆ꙁведе птоломѣи въ срѣтенїе е҆мꙋ рꙋкою крѣпкою и҆ погони е҆го . и҆ побѣжа а҆леѯаⷩ‍҇дръ въ а҆равїю ꙁащитити и҆ себе т҄ꙋ . цр҃ь же п̾толомѣи въꙁнесесѧ . и҆ ѹ҆секнꙋ ꙁав̾дїиль а҆равитинъ главꙋ а҆леѯаⷩ‍҇дровꙋ , и҆ посла̀ п̾толомїю , и҆ цр҃ь птоломеи ѹ҆́мре въ третїи дн҃ь . и҆ сꙋщїи въ тверды́нѧⷯ погыбоша , ѿ и҆же бѣхꙋ въ твердынѧхъ  . и҆ въцр҃исѧ димитрїи лѣта , ро҃ꙁ · Въ дн҃и ѻ҆́ны собра̀ і҆ѻ҆наѳа́нъ и҆же ѿ і҆ѹ҆де́и , да воююⷮ кра́и и҆же въ і҆ерⷵли́мѣ . и҆ сътвори миха́ны мно́ги , і҆ и҆до́ша нѣцыи ненавидѧщи ꙗ҆ꙁы́ка иⷯ , мꙋжи беꙁако́нницы къ цр҃ю дими́трїю · И҆ въꙁвѣстиша е҆мꙋ ꙗ҆ко і҆ѻ҆наѳаⷩ‍҇ ѻ҆бъстоꙗ҆́ше кра́и , и҆ слы́шавъ раⷥгнѣ́васѧ · Ꙗ҆́коже слы́ша скоро прїиде въ п̾толомаи̑дꙋ , и҆ написа̀ къ і҆ѻ҆наѳа́нꙋ да не ѻ҆бъстои́тъ , н҄о срѣсти е҆го е҆мꙋ на бесѣдованїе въ п̾толомаи̑дꙋ тща́н̾но · Ꙗ҆́коже слы́ша і҆ѻ҆наѳа́нъ повелѣ ѻ҆бъстоѧ́ти , і҆ и҆ꙁбра̀ ѿ старецъ і҆и̑л҃евъ і҆ и҆е̑ре́и , и да́стьсѧ въ бѣдꙋ и҆ вꙁѧ̀ ꙁла́то и҆ сребро̀ і҆ и́ны да́ры мно́ги · И҆ и҆де къ цр҃ю въ п̾толомаи̑дꙋ , и҆ ѻ҆брѣте блгⷣть преⷣ нимъ . и҆ ѻ҆клеветахꙋ е҆го нѣцыи беꙁакон̾нїи ѿ ꙗ҆ꙁы́ка е҆го · И҆ сътвори е҆мꙋ цр҃ь , ꙗ҆́ко сътвори́ша е҆мꙋ и҆же преже е҆го бы́ша и҆ въꙁвыси е҆го преⷣ всѣми дрꙋги свои́ми , и҆ поста́ви е҆го нача́лника сщ҃е́н̾ствꙋ , и҆ е҆ли́коже и҆́на и҆мѣ преже че́стна , и҆ сътвори е҆го въ пр́ьвыⷯ дрꙋꙁⷯѣ быти · И҆ молѝ і҆ѻ҆наѳа́нъ цр҃ѧ сътворити і҆ѹ҆де́ю беꙁъда́н̾нꙋ и҆ тритопар̾хїи и҆ самарїю . и҆ ѻ҆беща емꙋ , т҃ , тала́нтъ , и҆ годѣ бысть цр҃ю и҆ написа̀ і҆ѻ҆наѳа́нꙋ е҆пистолїа ѻ҆ всѣхъ сиⷯ и҆мѣ́юще ѻ҆́браꙁъ си́цевъ · Цр҃ь димитрїи бра́тꙋ і҆ѻ҆наѳа́нꙋ радова́тисѧ , и҆ ꙗ҆́ꙁы́кꙋ і҆ѹ҆де́искꙋ . въсписа́нїе же е҆пистолїи ю҆́же писа́хомъ ластенꙋ сроⷣникꙋ на́шемꙋ ѻ҆ васъ , писа́хом̾ и҆ к ва́мъ да вѣсте · Цр҃ь димитрїи ластенꙋ ѿц҃ꙋ радова́тисѧ , и҆ ꙗ҆́ꙁы́кꙋ і҆ѹ҆де́искꙋ дрꙋгомъ на́шимъ , и҆ съхранѧ́щимъ ꙗ҆́же к намъ пра́веⷣнаѧ сꙋди́хомъ бл҃го сътвори́ти иⷯ , ради бл҃гораꙁꙋмїѧ ꙗ҆́же къ на́мъ . поставихомъ б҄о и҆мъ предѣлы і҆ѹ҆де́искїѧ и҆ тремъ гра́домъ , ли́дѣ , и҆ рамаѳемꙋ , и҆ а҆ѳеремꙋ , и҆же приложишасѧ і҆ѹ҆деѝ ѿ самарїѧ . и҆ вс҄ѧ послꙋшествꙋ́ющаѧ и҆мъ , всѣмъ жрꙋщим̾ въ і҆ерⷵлимѣ . въ мѣсто цр҃ьскихъ иⷯже прїемлѧ́ше цр҃ь ѿ ниⷯ пр́ьвѣе в коежⷣо лѣто ѿ житъ ꙁемлѧ̀ , и҆ ѿ ѻ́вощь дре́вныхъ , і҆ и́на ꙗ҆же прилѣжа́ше намъ десѧтины и҆ да́ни , и҆ соли точила , и҆ прилѣжа́щиⷯ на вѣнцевъ , вс҄ѧ ѻ҆ста́влѧ́емъ и҆мъ . и҆ ничто́же иⷨ ѹ҆имеⷮсѧ сихъ ѿ нн҃ѣ на вѣчное вре́мѧ · Нн҃ѣ ѹ҆бо прилежи́те сихъ сътворити въписа́нїе . и҆ да дастьсѧ і҆ѻ҆наѳа́нꙋ , и҆ да положитсѧ въ горѣ ст҃ѣи и въ мѣстѣ честнѣ · И ви́дѣ димитрїи цр҃ь ꙗ҆́ко ѹ҆тѣшисѧ ꙁемлѧ̀ преⷣ нимъ , и҆ ничто̀ емꙋ проти́виⷮсѧ и҆ ѿпꙋсти вс҄ѧ во́ѧ своѧ̀ когожⷣо в мѣсто свое . ѻ҆баче же тꙋждиⷯ си́лъ иⷯже приꙁва̀ ѿ ѻ́стрововъ ꙗ҆ꙁыⷦ‍҇ , и҆ вражⷣовахꙋ е҆мꙋ вс҄и си́лы ꙗ҆́же ѿ ѻц҃ъ его · Трифо́нъ же б҄ѣ ѿ а҆леѯа́ндра перваго . и ви́дѣ ꙗ҆́ко всѧ си́лы ро́пщꙋтъ на дими́трїѧ , і҆ и҆де къ симакꙋю а҆рави́тинꙋ и҆же въскорми а҆нтїѻ́ха дѣтище а҆леѯа́ндрово , и҆ прилежа́ше е҆мꙋ ꙗ҆́ко да да́сть е҆мꙋ е҆̀ , да въцр҃итъ в мѣсто ѿц҃а е҆го . и҆ въꙁвѣсти е҆мꙋ е҆ли́ка сътвори дими́трїи , и҆ вра́ждꙋ е҆ю́же враждꙋю́тъ си́лы е҆го , и҆ пребы́сть т҄ꙋ дн҃и мно́ги . и҆ посла и҆ѻнаѳа́нъ къ дими́трїю цр҃ю да и҆ждене́тъ и҆же ѿ краю въ і҆ерⷵлимѣ , і҆ и҆же въ тверды́нѧхъ , бѣхꙋ б҄о вою́ющи і҆и̑л҃ѧ . и҆ посла дими́трїи къ і҆ѻ҆наѳа́нꙋ рекꙋщи . не то́кмо сїѧ сътворю т҄и и҆ ꙗ҆ꙁы́кꙋ твое̑мꙋ , н҄о и҆ сла́вою прославлю т҄ѧ и҆ ꙗ҆ꙁы́къ твои а҆ще бл҃говреме́нїе полꙋчю · Нн҃ѣ б҄о пра́во сътво́риши а҆ще после́ши м҄и мꙋжїи споборѧ́ющиⷯ ꙗ҆́ко ѿстꙋпи́ша всѣ во́и мои · и҆ посла е҆мꙋ и҆ѻ҆наѳа́нъ , ҂г҃ , мꙋжїи сиⷧ‍҇ныⷯ крѣ́постїю  , въ аⷩ‍҇тїѻхїю , и҆ прїидо́ша къ цр҃ю · и҆ въꙁвесели́сѧ цр҃ь ѻ҆ прише́ствїи и҆хъ · и҆ събра́шасѧ и҆же ѿ гра́да въ среⷣ гра́да . р҃к ты́сѧщъ мꙋжїи , и҆ совѣща́хꙋ ѹ҆би́ти цр҃ѧ , и҆ бѣжа цр҃ь въ дво́ръ . и҆ ѻ҆бъѧ́ша и҆же бѣхꙋ ѿ гра́да пꙋти граⷣскїѧ , и҆ нача́ша би́тисѧ · И҆ приꙁва цр҃ь і҆ѹ҆деѻ́в̾ на по́мощь и҆ събра́шасѧ вси вкꙋпѣ к немꙋ , и҆ расточи́шасѧ вси въ градѣ и҆ ѹ҆би́ша в то́и дн҃ь , ҂р , мꙋжїи . и҆ съж̾го́ша гра́дъ и҆ вꙁѧ́ша коры́сти мно́ги въ ѻⷩ‍҇ дн҃ь , і҆ и҆ꙁба́виша цр҃ѧ · И҆ ви́дѣша и҆же бѧхꙋ ѿ гра́да , ꙗ҆́ко въꙁдержа́ша і҆ѹ҆деи гра́дъ и҆ совѣⷮ і҆ и҆ꙁнемого́ша мыслїю и҆хъ , и҆ въꙁъпи́ша къ цр҃ю съ моленїемъ рекꙋщи . даждь намъ десни́цꙋ и҆ да преста́нꙋтъ і҆ѹ҆де́и ратова́ти насъ и҆ гра́дъ , и҆ ѿвръго́ша ѻ҆рꙋж́їѧ своѧ и҆ сътвори́ша ми́ръ . и҆ просла́вишасѧ і҆ѹ҆деи преⷣ цр҃емъ и҆ преⷣ всѣми и҆же въ црⷵтвїи е҆го · И҆ въꙁврати́шасѧ въ і҆ерⷵлиⷨ и҆мѣ́ющи коры́сти мно́ги · и҆ сѣ́де дими́трїи цр҃ь на прⷵтлѣ црⷵтва свое̑го , и҆ ѹ҆покои́сѧ ꙁемлѧ̀ преⷣ ни́м̾ . и҆ солга всѧ е҆ли́ка рече , и҆ ѻ҆тꙋжди́сѧ і҆ѻ҆наѳанꙋ и҆ не въꙁда е҆мꙋ по бл҃готворе́нїѧхъ и҆хже въꙁдасть е҆мꙋ , и҆ ѻ҆скорби е҆го ѕѣло · По сихъ же ѻ҆брати́сѧ трифо́нъ и҆ а҆нтїѻ́хъ с ни́мъ ѻ҆тро́чищъ ю҆́ныи , и҆ въцр҃и е҆го и҆ въꙁложи дїади́мꙋ . и҆ събрашасѧ к немꙋ вс҄и во́и и҆́хже расточи дими́трїи · и҆ ратова проти́вꙋ е҆го и҆ побѣже і҆ и҆ꙁмѣни́сѧ · и҆ вꙁѧ̀ трифо́нъ ѕвѣ́ри , и҆ въꙁдръжа а҆нтїѻ҆хїю · и҆ писа а҆нтїѻⷯ ю҆́ныи и҆ѻ҆наѳа́нꙋ рекꙋщи · Поста́влю тебе сщ҃еньствꙋ , и҆ поста́влю тебе над четы́рми предѣ́лы и҆ бꙋ́деши въ дрꙋꙁѣхъ цр҃ьскихъ · и҆ посла е҆мꙋ съсꙋ́ды ꙁла́тыѧ въ слꙋже́нїе . и҆ даⷵ е҆мꙋ вла́сть пити въ ꙁла́тѣ , и҆ бы́ти в̾ перфи́рѣ , і҆ и҆мѣти ѻ҆рꙋ́жїѧ съ ꙁла́томъ · и҆ си́мона бра́та е҆го поста́ви вое̑во́дою ѿ страны тѵ́ра , да́же до предѣ́лъ е҆гѷпта · И҆ и҆ꙁы́иде и҆ѻ҆наѳа́нъ и҆ прохожда́ше ѻ҆бо́нꙋ стра́нꙋ рѣки и҆ въ гра́дѣхъ · и҆ събра́шасѧ к немꙋ всѧ си́лы а҆сѷрьскїѧ въ по́мощь · и҆ прїиде въ а҆скало́нъ , и҆ срѣто́ша е҆го че́стно ѿ гра́да · И҆ и́де ѿтꙋ́дꙋ въ га́ꙁꙋ , и҆ ꙁаключи́шасѧ и҆же въ га́ꙁѣ , и҆ ѻ҆бъстоѧ ю҆̀ . и҆ пожже ѻ҆́крⷵтнаѧ гра́да ѻ҆гнемъ и҆ плѣни ѧ҆̀ · И҆ моли́ша и҆ѻ҆наѳа́на и҆же ѿ га́ꙁы и҆ дасть и҆мъ десни́цꙋ . и҆ прїꙗ҆́тъ сн҃ы нача́лникъ и҆хъ в ꙁало́ꙁѣ , и҆ посла̀ и҆хъ і҆ерⷵлиⷨ и҆ проиде странꙋ даже до дамаска · И҆ слы́ша і҆ѻ҆наѳа́нъ ꙗ҆́ко сꙋть начаⷧ‍҇ницы дими́трїевы в̾ кадисе ꙗ҆же въ галиле́и съ силою мно́гою · Хотѧ́щи и҆ꙁринꙋти е҆го ѿ страны̀ , и҆ срѣте иⷯ . бра́та же своего си́мона ѻ҆ста́ви въ странѣ , и҆ прїиде си́монъ къ веѳ̾сꙋрꙋ , и҆ побороша его дн҃и мно́ги , и҆ ꙁаключѝ его і҆ и҆спроси́ша ѹ҆ него десни́цꙋ прїѧти , и҆ дадѐ и҆мъ . і҆ и҆ꙁ̾гна̀ и҆хъ ѿтꙋдꙋ и҆ вꙁѧ̀ градъ , и҆ постави в немъ стражи · И҆ѻнаѳа́н̾ и҆ во́и его прїидо́ша къ водѣ е҆ниса́ръ и҆ ѹ҆ранше ѹ́тро въ по́ли насоръ . и҆ се ѻ҆полче́нїе и҆ноплеменниⷦ‍҇ и҆ срѣтѐ иⷯ въ по́ли , и҆ поста́виша нань лаѧтельство въ гора́хъ , сїи же срѣтоша ѿ сꙋпроти́вꙋ . лаѧ́теле же въста́шⷶ ѿ мѣстъ своиⷯ и҆ соста́виша ра́ть · и҆ побѣго́ша и҆же съ і҆ѻ҆наѳа́номъ всѝ и҆ ни е҆ді́нъ ѻ҆ста́сѧ ѿ нихъ , токмо маⷮтаѳїѧ сн҃ъ а҆весолома , і҆ и҆ѹ́да сн҃ъ халфы нача́лника во́емъ · И҆ растерꙁа і҆ѻ҆наѳаⷩ‍҇ ри́ꙁы своѧ , и҆ наложѝ ꙁемлю на главꙋ̀ свою , и҆ помоли́сѧ . и҆ ѻ҆брати́сѧ к нимъ въ бра́нь и҆ въꙁъвратѝ иⷯ на бѣгъ  , и҆ ви́дѣша бѣжа́ща і҆ и҆же ѿ него , и҆ ѻ҆брати́шасѧ к немꙋ и҆ гна́ша с нимъ даже до кади́са ѻ҆полче́нїѧ иⷯ , и҆ прїидо́ша тꙋ̀ . и҆ падо́ша ѿ и҆ноплеме́нникъ в дн҃ь то́и ҂г҃ , мꙋжїи · и҆ ѻ҆брати́сѧ і҆ѻ҆наѳа́н̾ въ і҆ерⷵли́мъ ·
Глⷡ‍҇а , в҃і · И ви́дѣ і҆ѻ҆наѳа́нъ ꙗ҆́ко времѧ е҆мꙋ съпоспѣшествꙋ́етъ , і҆ и҆ꙁбра̀ мꙋжи и҆ посла̀ и҆хъ в ри́мъ съста́вити и҆ ѻ҆бнови́ти с ни́ми дрꙋжбꙋ , и҆ къ спартїаномъ , и҆ къ и҆нымъ мѣстоⷨ посла̀ е҆пистолїи , по семꙋ ѻ҆́браꙁꙋ · И҆ и҆до́ша в риⷨ , и҆ внидо́ша въ совⷮѣныи до́мъ и҆ реко́ша · И҆ѻнаѳа́нъ а҆рхие̑ре́и и҆ лю́ди і҆ѹ҆де́искїѧ посла́ша наⷵ ѻ҆бнови́ти дрꙋжбꙋ и҆ съпоборе́нїе по пре́жнемꙋ . и҆ да́ша е҆пистолїѧ и҆м̾ і҆ и҆же по мѣсте да и҆ꙁведꙋтъ и҆хъ в ꙁемлю і҆ѹ́динꙋ съ мироⷨ . и҆ с҄е е҆сть ѻ҆́браꙁъ е҆писто́лїѧмъ и҆́хъже писа̀ і҆ѻ҆наѳа́нъ , къ спартїатомъ · И҆ѻ҆наѳа́нъ а҆рхїереи , и҆ ста́рцы людїи и҆ жерцы , и҆ про́чїи лю́ди і҆ѹ҆де́искїѧ спартїатомъ бра́тїи ра́доватисѧ понеже преже послани бѧхꙋ е҆писто́лїѧ къ ѻ҆нїанꙋ а҆рхїере́ю , ѿ да́рїѧ црⷵрвова́вшаго въ ва́съ , ꙗ҆́ко е҆сте братїѧ наша , ꙗ҆́ко и҆ писа́нїе содръжи́тъ . въспрїѧ ѻ҆нїѧ мꙋжа посланаго сла́вна , и҆ прїать е҆пистолїа в ни́х же ꙁавѣща́но ѻ҆ съпоборе́нїю и҆ дрꙋжбѣ . мы̀ ѹ҆бо не требꙋю̑ще ѻ҆ сихъ сꙋщихъ ѹ҆тѣшенїе и҆мꙋще ст҃ыхъ книгъ в рꙋка́хъ нашиⷯ . покꙋшахомсѧ посла́ти к ва́мъ , ѻ҆бновити бра́тъство и҆ дрꙋжбꙋ . е҆же не ѿчюжди́тисѧ васъ . мно́га б҄о времена проидо́ша ѿнелѣже посла́сте к намъ · Мы̀ ѹ҆бо въ всѧко времѧ непреста́нно въ дн҃и вели́кихъ пра́ꙁ̾дникъ и҆ прочихъ подоба́ющихъ днеⷯ въспомина́емъ васъ въ жрътвахъ и҆же прино́симъ , и҆ въ ѻ҆бѣтехъ ꙗ҆ко подо́ба е҆сть , и҆ лѣпо въспомина́ти братїю · Весели́мсѧ ѹ́бо ѻ҆ славе вашеи . насъ же ѻ҆быидо́ша многи скорби и҆ многи брани , и҆ ратоваша наⷵ цр҃и и҆же ѻ҆́крⷵтъ насъ . и҆ не хотѣхоⷨ ѹ҆бо стꙋжи́ти вамъ и҆ прочїимъ съпобо́рникоⷨ и҆ дрꙋгомъ нашимъ , въ бранехъ си́хъ · И҆мѣемъ б҄о ѿ нб҃се помощь помагающꙋ намъ , і҆ и҆ꙁба́вихомсѧ ѿ врагъ нашихъ и҆ смири́шасѧ враꙁи наши . і҆ и҆ꙁбрахомъ ѹ҆бо новомѣсѧчїѧ а҆нтїѻхова сн҃а и҆ а҆нти́патра и҆а̑с̾со́на · И҆ посла́хоⷨ к ри́млѧномъ ѻ҆бнови́ти с ними дрꙋжбꙋ и҆ съпоборе́нїе прежнее · И ꙁаповѣдахомъ ѹ҆бо и҆мъ пои̑ти къ ва́мъ , и поꙁдрави́ти ваⷵ и҆ да́ти ва́мъ ѿ насъ посла́нїе ѻ҆ ѻ҆бновленїѝ бра́тъства на́шего · И҆ нн҃ѣ добро̀ сътвори́те ѿвѣщава́юще намъ къ симъ . и҆ с҄е въсписа́нїе посла́нїи иⷯже посла̀ ѻ҆нїѧ · Цр҃ь спар̾ти́хтоⷨ ѻ҆нїа , і҆ѻнаѳа́нꙋ сщ҃е́нникꙋ велїкомꙋ радова́тисѧ , ѻ҆брѣтесѧ въ писа́нїих̾ ѻ҆ спартїатоⷯ і҆ и҆ѹ҆деѻⷯ ꙗ҆ко сꙋть братїа , и҆ ꙗ҆ко сꙋть ѿ ро́да а҆враа́млѧ · И҆ нн҃ѣ ѿнележе сїа поꙁнахоⷨ добро творите пи́шꙋще наⷨ ѻ҆ ми́рѣ ва́шеⷨ . и҆ мыⷤ‍ⷷ въсписа́хомъ ваⷨ ско́ты ва́ша и҆ ѻ҆дръжа́нїѧ ва́ша наша сꙋть , та́коже и҆ на́ша ваша есть · И҆ посла́хомъ ѹ҆бо ꙗ҆́ко да въꙁвѣстѧⷮ ва́мъ и҆ сїѧ · и҆ слы́ша і҆ѻ҆наѳа́нъ ꙗ҆́ко ѻ҆брати́шасѧ нача́лницы димитрїевы съ воѝ мно́гими , па́че пр́ьвѣе бра́тисѧ на́нь . і҆ иꙁыиде ѿ і҆ерⷵли́ма , и҆ срѣте и҆хъ во а҆маѳите странѣ · Не бо̀ да́де и҆мъ вре́мѧ да вни́дꙋтъ въ стра́нꙋ е҆го · и҆ посла̀ съꙁирателѧ въ ѻ҆полченїе е҆го и҆ ѻ҆братишасѧ и҆ воꙁвѣстиша е҆мꙋ ꙗ҆ко си́це съчинѧ́ютсѧ · напа́сти на́ нѧ но́щїю · Ꙗ҆́коже ꙁа́иде слн҃це , ꙁаповѣ́да і҆ѻ҆наѳа́нъ свои̑мъ бдѣти , и҆ бы́ти съ ѻ҆рꙋжїѧми и҆ готовисѧ въ бра́нь вс҄ю но́щъ , и҆ поста́ви стра́жы по ѻ҆́҆́крⷵтъ ѻ҆полченїѧ · И҆ слы́шаша сꙋпоста́ти ꙗ҆́ко гото́въ е҆сть і҆ѻ҆наѳа́нъ съ свои̑ми на́ брань . и҆ ѹ҆боа́шасѧ и҆ ѹ҆жасо́шасѧ срⷣцеⷨ своиⷨ и҆ ꙁаж̾гоша ѻ҆гнемъ ѻ҆полченїѧ своа̀ · И҆ѻ҆наѳа́нъ же і҆ и́же с ни́мъ бѣша , непоꙁна́ша да́же до ѹ҆́тра . ви́дѧхꙋ же светѣнїѧ горѧ́щїѧ , и҆ погна̀ і҆ѻ҆наѳаⷩ‍҇ въ слⷣѣ и҆хъ и҆ не ꙗ҆́ть и҆хъ , прои̑до́шⷶ б҄о е҆леѳ̾терꙋ рѣкꙋ , и҆ ѻ҆брати́сѧ і҆ѻ҆наѳаⷩ‍҇ къ а҆равоⷨ и҆же нарица́хꙋсѧ ꙁавде́и , и҆ пораѕи иⷯ и҆ вꙁѧ̀ кори́сти и҆хъ · И҆ ѿи̑де и҆ прїиде во дама́скъ , и҆ прохожа́ше всю̀ странꙋ̀ т҄ꙋ · Си́моⷩ‍҇ же и҆ꙁыде и҆ прїиде даже до а҆сколона , и҆ блиⷤниⷯ тверды́нь , и҆ ѹ҆клони́сѧ во и҆ѻ҆пїю и҆ вꙁѧⷮ ю҆̀ · Слы́ша б҄о ꙗ҆́ко совѣщашасѧ твердыню преда́ти странѣ димитрїевѣ · И҆ поста́ви т҄ꙋ стражы , да стрегⷮꙋт е҆го . и҆ ѻ҆братисѧ і҆ѻ҆наѳаⷩ‍҇ и҆ събра ста́рца люⷣскїѧ . и҆ совѣща́сѧ с ни́ми соѕида́ти твердыню въ і҆ѹ҆де́и , и҆ соѕида́ти стѣ́ны въ і҆ерⷵли́мѣ и҆ въꙁдви́гнꙋти высотꙋ ве́лїю межⷣꙋ кра́ѧ гра́да . и҆ во е҆же ѿлꙋчити еѧ̀ ѿ града да бꙋдетъ сїѧ е҆ді́на , ꙗ҆́ко да ни кꙋпꙋю̑тъ ниже прода́ютъ . и҆ собра́шасѧ соꙁда́ти граⷣ . падѐ б҄о стѣна точна и҆же ѿ востока , и҆ ѹ҆готова нарѣца́емое хафенаѳа · И҆ си́монъ соꙁда̀ а҆дїадꙋ въ сефеле и҆ ѹ҆тверди враты и҆ ꙁаво́рами · И воꙁыска трифонъ црⷵтвова́ти а҆ꙁїею , и҆ воспрїѧ́ти дїади́мꙋ . и҆ прострети рꙋкꙋ на а҆нтїѻ́ха цр҃ѧ . и҆ ѹ҆боа́сѧ да не когда̀ не ѻ҆ста́витъ е҆го і҆ѻ҆наѳа́нъ , и҆ побо́ретъ противꙋ е҆го , и҆ вꙁыска пр́ьвѣе ꙗ҆́ти і҆ѻнаѳа́на и҆ ѹ҆бити е҆го . и҆ воста и҆ прїиде въ веѳсаⷩ‍҇ , і҆ и҆ꙁыиде і҆ѻ҆наѳаⷩ‍҇ въ стрѣтенїе е҆мꙋ , съ ҂м҃ , мꙋжїи и҆ꙁбранныхъ на ѻ҆полченїе , и҆ прїиде въ веѳсанъ · И҆ ви́дѣ трифонъ ꙗ҆́ко прїиде і҆ѻ҆наѳа́нъ со воѝ мно́гими . и҆ прострети на́нь рꙋкѝ ѹ҆боа́сѧ , и҆ воспрїѧтъ е҆го честно , и҆ поста́ви е҆го въ всѣми дрꙋги свои̑ми и҆ да́сть е҆мꙋ да́ры , и҆ ꙁаповѣ́да всѣмъ во́емъ свои̑мъ послꙋша́ти е҆го ꙗ҆ко себе · И҆ рече і҆ѻ҆наѳа́нꙋ , воскꙋю ѹ҆трꙋдѝ вс҄ѧ лю́ди бра́ни не настоа́щи намъ · И҆ нн҃ѣ ѿпꙋсти и҆хъ в домы и҆хъ . и҆ꙁбери же себѣ мꙋжїи ма́ло и҆же бꙋдꙋтъ с тобо́ю и҆ прїиди со мно́ю въ птоломаидꙋ , и҆ предаⷨ тебѣ ю҆̀ , и҆ про́чаѧ твердыни и҆ си́лы и҆ всѣхъ и҆же на потребы . и҆ ѻ҆бра́щсѧ ѿи̑дꙋ · Сего б҄о ради прїидохъ и҆ вѣрова е҆мꙋ . и҆ сътвори ꙗ҆́коже реⷱ‍҇ и҆ ѿпꙋсти си́лы , і҆ и҆до́ша въ ꙁемлю і҆ѹ́динꙋ . ѻ҆ста́ви же съ собо́ю , ҂г҃ , мꙋжеи . и҆́хже , ҂в҃ , ѻ҆ста́ви въ галилеѝ . тысѧща же и҆ꙁыидоша с нимъ · Ꙗ҆́коже вни́де і҆ѻ҆наѳа́нъ въ птоломаи̑дꙋ , ꙁаключи́ша вра́та гра́дъскаѧ въ птоломаи́де и҆ ꙗ҆́ша е҆го и҆ всѣхъ въшед̾шихъ с нимъ . и҆ ѹ҆биша и҆хъ мечемъ · И҆ и҆ посла̀ трифо́нъ во́и и҆ ко́нницы въ галиле́ю и҆ въ по́ле вели́кое е҆же погꙋби́ти всѣхъ дрꙋговъ і҆ѻ҆наѳа́новыхъ · поꙁна́ша ꙗ҆́ко ѧⷮ е҆сть і҆ѻ҆наѳаⷩ‍҇ и҆ бїенъ и҆ вс҄и и҆же с ним̾ . и҆ моли́ша са́ми себе і҆ и҆до́ша ѹ҆гото́вани на ѻ҆по́лченїе · И҆ ви́дѣша гонимїи ꙗ҆́ко ѻ҆ дꙋши и҆мъ е҆сть . и҆ ѻ҆братишасѧ и҆ прїидо́ша всѝ съ ми́ромъ въ ꙁе́млю і҆ѹ́динꙋ . и҆ пла́кашасѧ і҆ѻ҆наѳа́на і҆ и҆же с ни́мъ . и҆ ѹ҆боа́шасѧ ѕѣло , и҆ пла́каше ве́сь і҆и̑ль пла́чемъ ве́лїимъ . и҆ вꙁыска́ша вс҄и ꙗ҆ꙁы́цы и҆же ѻ҆́крⷵтъ и҆хъ съкрꙋшити и҆хъ · Рѣша б҄о не и҆мѣ́ютъ нача́лника и҆ помага́ющаго , нн҃ѣ ѹ҆бо ратꙋ́емъ и҆хъ , и҆ ѿи̑мемъ ѿ чл҃къ па́мѧть и҆хъ ·
Глⷡ‍҇а , г҃і · И слы́ша си́монъ ꙗ҆́ко събра̀ трифо́нъ си́лꙋ мно́гꙋ прїити в ꙁе́млю і҆ѹ́динꙋ и҆ съкрꙋши́ти ю҆̀ , и҆ ви́дѣ лю́ди ꙗ҆́ко сꙋть въ стра́сѣ и҆ трепетѣ , и҆ вꙁы́иде і҆ерⷵлимъ и҆ събра лю́ди и҆ моли и҆хъ и҆ рече  . в҄ы вѣсте е҆ли́ко а҆ꙁъ и҆ бра́тїѧ моѧ и҆ до́мъ ѿц҃а мое̑го . сътвори́хомъ ѻ҆ ꙁако́нѣхъ и҆ ѻ҆ ст҃ыхъ бра́ни и҆ тѣсноты и҆́хже ви́дѣхомъ · Сего ра́ди погибо́ша бра́тїѧ моѧ вси ради іи̑л҃ѧ и҆ ѻ҆ста́хъ а҆ꙁъ е҆ді́нъ · И҆ нн҃ѣ не бꙋ́ди м҄и пощадѣти дш҃а мое̑ѧ въ всѧ́ко вре́мѧ ско́рбїи , не бо̀ лꙋчши е҆смь бра́тїи мое̑ѧ · ѻ҆ба́че м̾ститисѧ и҆́мамъ ѻ҆ ꙗ҆ꙁы́кꙋ мое̑мъ и҆ ѻ҆ ст҃ыⷯ , и҆ ѻ҆ женахъ и҆ ча́дѣхъ на́шихъ · Ꙗ҆́ко събра́шасѧ вс҄и ꙗ҆ꙁы́цы сътръти наⷵ вра́жды ра́ди · И҆ въꙁгорѣшасѧ дх҃оⷨ лю́дїе вкꙋпѣ послꙋшати словеⷵ сихъ . и҆ ѿвѣща́ша гла́сомъ ве́лїиⷨ рекꙋщи · ты е҆си во́ждь на́шъ в̾мѣсто і҆ѹ́дино и҆ѻнаѳа́на бра́та твоего · побори бра́нь на́шꙋ , и҆ всѧ̀ е҆ли́ка же рече́ши намъ сътво́римъ · И҆ събра вс҄и мꙋжи бра́нницы , и҆ ѹ҆скори съверши́ти всѧ̀ стѣ́ны і҆ерⷵлим̾скїѧ , и҆ ѹ҆тверди е҆го ѻ҆́крⷵтъ · И҆ посла и҆ѻ҆наѳа́на сн҃а а҆весало́мова , и с ни́мъ си́лꙋ дово́лнꙋ въ и҆ѻ҆п̾пїю · і҆ и҆ꙁгна сꙋщихъ в неи и҆ пребыⷵ т҄ꙋ  · И҆ въꙁдвижесѧ трифонъ ѿ птоломаиды съ си́лою ве́лїею и҆ прїиде въ ꙁе́млю і҆ѹ́динꙋ , і҆ и҆ѻ҆наѳа́нъ с ни́мъ въ стра́жⷣи · Си́мон̾ же ѻ҆полчи́сѧ въ а҆дидꙋсѣ на лицы по́лѧ · И҆ ꙗ҆ко поꙁна трифо́нъ ꙗ҆́ко въста си́монъ вмѣсто бра́та свое̑го и҆ѻ҆наѳа́на , и҆ ꙗ҆́ко срѣсти е҆мꙋ и҆мать бра́нь · Посла к немꙋ послы̀ рекꙋщи , сребра ради и҆же до́лженъ бра́тъ твои и҆ѻ҆наѳа́нъ цр҃ю и҆хъже ради и҆мѣ потре́бꙋ съдержимъ е҆го · И҆ нн҃ѣ послѝ сребра тала́нтъ р҃ , и҆ дв҄а сн҃а е҆го в ꙁало́гъ , да не ѿпꙋщенъ бѣжитъ ѿ наⷵ и҆ ѿпꙋстимъ е҆го · И҆ поꙁна си́монъ ꙗ҆́ко ле́стїю гл҃аше с ни́мъ . и҆ посла̀ сребро и҆ ѻ҆́троки . да не ко́гда вра́жда бꙋ́детъ въ лю́дехъ рекꙋщи · ꙗ҆́ко не посла̀ е҆мꙋ сребра и҆ ѻ́трокъ и҆ поги́бе · И҆ посла̀ ѻ҆́троки , и҆ р҃ , тала́нтъ . и҆ солга и҆ не ѿпꙋсти и҆ѻ҆наѳа́на · И҆ по си́хъ прїидетъ трифо́нъ въ странꙋ да сътре́тъ е҆ѧ̀ , и҆ ѻ҆быдо́ша по пꙋти и҆же веде́тъ въ а҆до́ръ . и҆ си́монъ и҆ ѻ҆полче́нїе е҆го въсхожа́хꙋ на всѧ́ко мѣсто и҆дѣже и҆дѧ́ше · И҆ и́же ѿ кра́а посла́ша къ трифо́нꙋ старѣ́иших̾ , да потщитсѧ прїити к ни́мъ по пꙋсты́ни , и҆ посла́ти и҆мъ пи́ща · И҆ ѹ҆готова трифо́нъ всѧ̀ ко́нники е҆го е҆же прїити · И въ ѻ́нꙋ но́щь б҄ѣ снⷢ‍҇ѣ ве́лїи ѕѣ́ло , и҆ не прїиде снѣ́га ради · и҆ въста и҆ ѿи̑де въ галаа̑дити́дꙋ , и҆ е҆гда приближи́сѧ васка́ме . ѹ҆би и҆ѻ҆наѳа́на , и҆ погребе и҆̀ т҄ꙋ · И҆ ѻ҆братисѧ трифоⷩ‍҇ , і҆ и҆де в ꙁе́млю свою · И҆ пос҄ла си́монъ и҆ вꙁѧ́тъ ко́сти и҆ѻ҆наѳа́на бра́та свое̑го , и҆ погребе и҆̀ въ моди́нѣ гра́дѣ ѿⷮц҃ъ свои̑хъ . и҆ пла́каша е҆го весь і҆и̑л҃ь пла́чемъ ве́лїимъ , и҆ рыда́хꙋ е҆го дн҃и мно́ги · Съꙁда си́монъ нагро́бъ ѿц҃а свое̑го , и҆ бра́тїи свои̑хъ и҆ въꙁнесе е҆го видѣ́нїемъ , ка́менїемъ теса́нымъ съꙁа́ди и҆ преⷣ‍ꙵ , и҆ поста́ви на́ нѧ сеⷣмь пирамиⷣ е҆ді́нꙋ проти́вꙋ е҆ді́ноѧ , ѿц҃ꙋ и҆ мт҃ри и҆ четы́ремъ бра́тїѧм̾ , и҆ симъ сътвори ѻ҆гра́ды и҆ ѻ҆бложи столпы вели́ки · и҆ сътвори на столпѣхъ ꙁна́менїѧ къ па́мѧти вѣ́чнѣи , и҆ бли́ꙁъ ꙁна́менїѧ корабли и҆ꙁваѧ́ны . и҆же ви́дѧⷮсѧ ѿ всѣхъ плавающиⷯ на мори . и҆ се́и гро́бъ и҆же сътвори в моди́нѣ да́же до сего дн҃е · Трифо́нъ же хожⷣаше ле́стїю съ а҆нтїѻ́хомъ цр҃емъ ю҆́ныⷨ и҆ ѹ҆би е҆го и҆ црⷵтвова в него мѣсто , и҆ въꙁложи на сѧ дїади́мꙋ а҆сїискꙋю , и҆ сътвори ꙗ҆́ꙁвꙋ вели́кꙋ на ꙁемлѝ · И҆ съꙁда си́монъ тверды́нѧ і҆ѹ҆деискїа и҆ ѻ҆гради столпы высо́кими и҆ стѣна́ми ве́лїими и҆ вра́ты и҆ ꙁаво́рами , и҆ положи пи́ща въ тверды́нѧхъ · И҆ и҆ꙁбра си́монъ мꙋжи и҆ посла къ дими́трїю цр҃ю да сътво́ритъ ѻ҆ставле́нїе странѣ · Ꙗ҆́ко вс҄и дѣѧ́нїѧ трифо́новы бѣша похище́нїѧ · И҆ посла̀ е҆мꙋ дими́трїи цр҃ь по словесе́хъ сиⷯ , ѿвѣща е҆мꙋ и҆ написа е҆пито́лїю сицевꙋ · Цр҃ь дими́трїи , си́монꙋ а҆рхїере́ю  , и҆ ста́рцемъ ꙗ҆ꙁы́ка і҆ѹ҆де́иска ра́доватисѧ · Вѣне́цъ ꙁла́тыи и҆ прьстеⷩ‍҇ ꙗ҆́же посла́лъ е҆си въспрїѧ́хоⷨ · и҆ гото́ви е҆смы сътвори́ти съ вами ми́ръ велиⷦ‍҇ . и҆ писати ꙗ҆́же на потре́бы , ѻ҆ста́вити вамъ ѻ҆ставле́нїѧ · И҆ е҆ли́ка поста́вихомъ вамъ ѹ҆крѣпѧⷮсѧ . и҆ тверды́нѧ ꙗ҆́же съꙁдасте да бꙋ́дꙋтъ вамъ · ѿпꙋща́емъ же невидѣ́нїѧ и҆ съгрѣше́нїѧ да́же до дне́шнѧго дн҃е · И҆ вѣне́цъ е҆гоже до́лжни бы́сте , и҆ а́ще чт҄о и҆́но бы́сть да́нное въ і҆ерⷵлимѣ ктомꙋ да не бꙋдетъ да́нное · И҆ а́ще нѣцыи потре́бны ва́м̾ писа́ти ꙗ҆́же ѻ҆ насъ да пи́шꙋтсѧ · и҆ да бꙋ́детъ междꙋ на́ми ми́ръ · Лѣта , р҃о , ѿꙗ̑то е҆сть и҆́го ꙗ҆ꙁы́къ ѿ і҆и̑л҃ѧ · И҆ нача́ша лю́ди і҆и̑л҃евы писа́ти въ писа́нїѧхъ и҆ въ гл҃анїѧⷯ · Лѣта перваго си́мона а҆рхїереѧ вели́каго во́ина и҆ во́жда і҆ѹ҆де́искаго · Въ дн҃ехъ ѻ҆́нѣхъ прїиде въ га́ꙁꙋ , и ѻ҆бы́иде е҆ѧ̀ бра́ньми · И҆ сътвори миханы и҆ приближи́сѧ къ гра́дꙋ і҆ и҆̀ꙁби стлъпъ е҆ді́нъ и҆ вꙁѧ̀ е҆го , и҆ въскача́хꙋ въ гра́дъ и҆же бѧ́хꙋ въ махи́нѣ · И҆ быⷵ движе́нїе ве́лїе въ гра́дѣ , и҆ въꙁыидо́ша и҆же бѣхꙋ въ градѣ съ жена́мы и҆ ча́ды на стѣнꙋ растерꙁа́ны и҆мꙋще ри́ꙁы своѧ , и҆ въꙁопи́ша гла́сомъ ве́лїимъ молѧ́щи си́мона десни́цꙋ и҆мъ да́ти , и҆ реко́ша . не сътвори намъ по лꙋка́въствомъ на́шимъ , н҄о по млⷵти твое́и · И҆ ѻ҆ста́ви ѧ҆̀ си́монъ не вое̑ва и҆хъ , і҆ и҆ꙁгна и҆хъ ѿ гра́да и҆ ѻ҆чи́сти до́мы въ ни́х̾же бѧ́хꙋ и҆́долы · И҆ та́ко вни́де во́нь с пѣсньми блⷵвѧщи г҃а . и҆ и҆ꙁвръжена ѿ него всѧ нечистота . и҆ всели в немъ мꙋ́жи и҆же ꙁако́нъ тво́рѧтъ . и҆ ѹ҆тверди е҆го и҆ сътвори себѣ в немъ ѻ҆бита́нїе · И҆ и́же ѿ кра́ѧ въ і҆ерⷵлмѣ въꙁбранѧ́хꙋ и҆мъ и҆сходи́ти и҆ въходи́ти въ стра́нꙋ и҆ кꙋпи́ти и҆ пода́ти · и҆ а҆лка́хꙋ ѕѣ́ло , и҆ мно́ѕи ѿ ниⷯ гла́домъ погибо́ша · И҆ въꙁопи́ша къ си́монꙋ десни́цꙋ прїѧти и҆ да́сть и҆мъ , і҆ и҆ꙁгна̀ и҆хъ ѿтꙋ́дꙋ . и҆ ѻ҆чи́сти кра́и ѿ ѻ҆скверне́нїѧ · и҆ вниде вонь въ тре́тїи и҆ двадесѧ́тыи дн҃ь втораго мⷵца . лѣта , ро҃а , съ хваленїем̾ и҆ ва́їѧми , и҆ кинареⷯ и҆ кѷмвалеⷯ и҆ сопѣлехъ и҆ пѣ́сньми и҆ пѣньми , ꙗ҆́ко сокрꙋшисѧ вра́гъ ве́лїи ѿ і҆и̑л҃ѧ · И҆ поста́ви въ всѧко лѣто провожда́ти дн҃и тыѧ съ веселїем̾ . и҆ ѹ҆твръди го́рꙋ ст҃ꙋю ꙗ҆́же блиⷥ кра́ю , и҆ вселисѧ т҄ꙋ самъ і҆ и҆же с нимъ . и҆ ви́дѣ си́монъ і҆ѻ҆а́нна сн҃а свое̑го , ꙗ҆́ко мꙋжъ е҆сть . и҆ поста́ви е҆го во́жда си́лъ всⷯѣ и҆ всели́сѧ въ гаꙁа́рѣ ·
Глⷡ‍҇а , д҃і · И въ лѣто , ро҃в . събра̀ цр҃ь димитрїи во́и своѝ і҆ и҆де въ медїю вꙁѧ́ти по́мощъ себѣ , ꙗ҆́ко да ратꙋе́тъ проти́вꙋ трифо́на · И҆ слы́ша а҆рсакїи цр҃ь прьскїи и҆ медьскїи , ꙗ҆́ко прїиде дими́трїи въ предѣлы е҆го · И҆ посла̀ е҆ді́ного ѿ нача́лникъ своиⷯ , ꙗти е҆го жи́ва . і҆ и́де и҆ пораѕи ѻ҆полченїе димитрїево , и҆ ꙗ҆́тъ е҆го и҆ приведе е҆го къ а҆рсакїю , и҆ всади е҆го в теⷨницꙋ · и҆ ѹ҆моⷧ‍҇ча ꙁемлѧ̀ вс҄ѧ дн҃и си́моновы , и҆ в̾ꙁыска бл҃га ꙗ҆ꙁы́кꙋ свое̑мꙋ . і҆ ѹ҆годисѧ и҆мъ вла́сть е҆го , и҆ слава е҆го вс҄ѧ дн҃и . и҆ съ всею̀ сла́вою свое́ю вꙁѧ̀ і҆ѻ҆п̾пїю въ приста́нище . и҆ сътворѝ въхоⷣ ѻ҆́токомъ мо́рьским̾ , и҆ распростре предѣлы ꙗ҆ꙁыкꙋ свое̑мꙋ . и҆ ѹ҆дръжа странꙋ̀ и҆ собра̀ плѣненїе мно́го · и҆ госпоⷣствова гаꙁары , и҆ веѳ̾сꙋроны , и҆ краеⷨ , и҆ ѿꙗ҆́тъ нечистоты ѿ него , и҆ не бысть противлѧ́ющагосѧ е҆мꙋ . и҆ ко́ждо дѣла́ше ꙁе́млю свою̀ с миромъ , и҆ ꙁемлѧ̀ даѧ́ше жита своѧ и҆ древеса польскїѧ плодъ сво́и · Ста́рци на стогнахъ седѧ́хꙋ , и҆ вс҄и ѻ҆ бл҃гыхъ бесѣдовахꙋ , и҆ ю́ноши ѻ҆блача́хꙋсѧ сла́вою и҆ риꙁы ратны , гра́домъ дарова́хꙋ пи́ща и҆ въчинѧ́хꙋ иⷯ в̾ сосꙋды ѹ҆тверженїѧ донелѣже и҆меновано е҆сть и҆мѧ сла́вы е҆го даже до кра́ѧ ꙁемли , и҆ сътвори миръ на ꙁемлѝ . и҆ въꙁвесели́сѧ і҆и̑л҃ь веселїемъ ве́лїимъ , и҆ сѣде ко́ждо поⷣ виноградоⷨ своиⷨ и҆ смоко́вницею  . и҆ не быⷵ ѹ҆страша́ющаго и҆хъ , и҆ ѻ҆скꙋдѣ ратꙋѧ́и иⷯ на́ ꙁемли . и҆ цр҃и сътрошасѧ въ дн҃и ѻ҆́ны . и҆ ѹ҆крѣпи всѣхъ смитеныхъ людїи свои̑хъ , ꙁако́на въꙁыска , и҆ ѿꙗ҆́тъ всѧко беꙁаконїе и҆ лꙋка́въство . ст҃аѧ прослави , и҆ ѹ҆мно́жи сосꙋды ст҃ыхъ · И҆ слы́шасѧ в ри́мѣ ꙗ҆́ко ѹ҆́мре і҆ѻ҆наѳа́нъ , и҆ да́же до спар̾тїи слы́шасѧ . и҆ ѻ҆скорбишаⷵ ѕѣло , ꙗ҆́ко слы́шаша и҆же си́монъ бра́тъ е҆го бысть въ мѣсто е҆го а҆рхїере́и . и҆ дръжа вс҄ю странꙋ и҆ гра́ды в не́и , писа́ша к немꙋ дщицы мѣдѧны , ѻ҆бновити к немꙋ дрꙋжбꙋ и съпоборенїе ꙗ҆же сътвори́ша съ і҆ѹ́дою і҆ѻ҆наѳа́номъ и҆ братїею е҆го . и҆ почто́шасѧ предъ цр҃ковїю въ і҆ерⷵли́мѣ · И҆ с҄е ѻ҆́браꙁъ посланїи и҆́хже посла́ша спартїа́ти · Спартїатъ нача́лницы и҆ граⷣ , жерцꙋ великꙋ и҆ ста́рцемъ , жерцемъ и҆ прочимъ лю́демъ і҆̑ѹ҆де́искимъ братїѝ радова́тисѧ · Ста́рцы и҆же по́слани сꙋть къ людемъ на́шимъ воꙁвѣсти́ша намъ ѻ҆ ва́шеи сла́вѣ и҆ чести · И҆ въꙁвесели́хомсѧ ѻ҆ прихо́дѣ и҆хъ , и҆ писахомъ и҆же ѿ ниⷯ реченⷶ въ совѣтехъ людїи си́це , н҄оминїю а҆нтїѻ́ховꙋ , и҆ а҆нтипатровꙋ и҆а̑соновꙋ , старцы і҆ѹ҆де́истїи прїидо́ша къ на́мъ поновлѧ́ющи с на́ми дрꙋж̾бꙋ . и҆ ѹ҆гоⷣно лю́демъ въспрїѧ́ти мꙋж́и славно , и҆ положи́ти восписа́нїе словеⷵ иⷯ въ ѿлꙋчныѧ люⷣскїѧ кни́ги . да бꙋдетъ па́мѧть лю́деⷨ спартїа́тоⷨ ѻ҆́браꙁъ же тѣхъ писа́хомъ си́монꙋ архїерею · Посемъ же посла̀ си́монъ нꙋминїѻ́на в ри́мъ и҆мѣ́ющи щи́тъ ꙁлаⷮ вели́къ , тѧ́гостїю мнаⷵ , ҂а҃ . на ѹ҆ставленїе с ни́ми дрꙋж̾бы · Ꙗ҆́коже слы́шаша лю́ди словеса сїѧ рѣша . кꙋ́ю блгⷣть воꙁдадиⷨ си́монꙋ и҆ сн҃омъ е҆го · Ѹ҆твръди б҄о саⷨ и҆ бра́тїѧ е҆го и҆ до́мъ ѿц҃а е҆го . и҆ побѝ враги і҆и̑л҃евы ѿ них̾ , и҆ поста́виша е҆мꙋ свободꙋ · И҆ написа́ша во дьскѝ мѣдѧ́ны , и҆ поста́виша въ столпѣ въ горѣ сїѻнѣ . и҆ с҄е е҆сть ѻ҆́браꙁъ писанїѧ , въ и҃і , дн҃ь мⷵца , е҆лꙋлъ . лѣта , ро҃в . и҆ третїего лѣта си́моновⷶ а҆рхъереиства въ і҆ерⷵли́ме . въ соборе вели́це жерцовъ , и҆ людеи и҆ кнѧ́ѕеи ꙗ҆ꙁы́къ и҆ ста́рцеи страны̀ и҆ꙁвѣствꙋе̑мъ ва́мъ . понеже мно́гащи бы́ша бра́ни въ странѣ . си́монъ же сн҃ъ мат̾таѳїевъ сн҃въ и҆а̑ри́вовъ , и҆ бра́тїѧ е҆го въда́ша себе бѣдѣ , и҆ сташа съпостатомъ ꙗ҆́ꙁыкꙋ и҆хъ , ꙗ҆́ко да стоѧⷮ ст҃аѧ и҆хъ и҆ ꙁаконъ · И҆ славою вели́кою просла́виша лю́ди своѧ . и҆ събра̀ і҆ѻ҆наѳа́нъ лю́ди своѧ , и҆ бысть и҆мъ а҆рхїереи . и҆ приложисѧ къ лю́деⷨ своиⷨ . и҆ хотѣша враѕи и҆хъ вни́ти въ странꙋ иⷯ и҆ съкрꙋшити странꙋ иⷯ , и҆ простеръти рꙋкꙋ на ст҃аѧ иⷯ · Тогда̀ въста̀ си́моⷩ‍҇ , и҆ брасѧ ꙁа лю́ди своѧ . и҆ раꙁда̀ сребрьниⷦ‍҇ мно́го свои̑м̾ , и҆ въ ѻ҆рꙋжїи силы ꙗ҆ꙁы́ка свое̑го . и҆ даⷵ и҆мъ ѻ҆броки и҆ ѹ҆тверди грады і҆ѹ҆де́искїѧ . и҆ веѳсꙋран̾ , і҆ и҆же въ предѣлеⷯ і҆ѹ҆де́искиⷯ и҆деже бѧхꙋ ѻ҆рꙋжїѧ бра́нникъ преже , і҆ постави т҄ꙋ стра́жи мꙋж́и і҆ѹ҆де́искїа · И҆ и҆ѻ҆п̾пїю ѹ҆тверди и҆же на примо́рїю . и҆ гаꙁара и҆же быⷵ въ предѣлеⷯ а҆ꙁота , в неⷨже враꙁи преже ѻ҆битахꙋ  . и҆ постави т҄ꙋ іѹ҆де́и , и҆ е҆ли́каⷤ‍ⷷ потребна бѣхꙋ на ѹ҆правленїе сиⷯ положи в ниⷯ · и҆ ви́дѣша лю́дїе вѣрꙋ си́моновꙋ , и҆ сла́вꙋ ю҆́же помышлѧше сътворити лю́демъ свои̑м̾ · И҆ поста́виша е҆го во́жда свое̑го и҆ а҆рхїере́ѧ . сего ради ꙁане же сътвори сїѧ всѧ . и҆ правдꙋ и҆ вѣрꙋ е҆ѧ́же съдръжа лю́деⷨ свои̑мъ . и҆ въꙁыска всѧко въꙁнести лю́ди своѧ . и҆ въ дн҃и е҆го ѹ҆спѣва́ше в̾ рꙋкꙋ е҆го . е҆же и҆ꙁѧти ꙗ҆ꙁы́ки ѿ страны̀ е҆го , і҆ и҆же въ ѓрадѣ двд҃вѣ бѣхꙋ въ і҆ерⷵли́мѣ . и҆же сътвори́ша себѣ кра́и и҆ꙁ негоⷤ‍ⷷ и҆схожⷣахꙋ и҆ сквернѧхꙋ ѻ҆́крⷵтъ ст҃ыⷯ . и҆ творѧхꙋ ꙗ҆́ꙁвꙋ ве́лїю въ чистотѣ , и҆ поста́ви в неⷨ мꙋж́и і҆ѹ҆де́иски и҆ ѹ҆тверди е҆го къ ѹ҆крѣпленїю страны и҆ гра́да , и҆ въꙁдви́же стѣны въ і҆ерⷵли́мѣ · И҆ цр҃ь димитрїи поста́ви е҆мꙋ нача́ло жречества . посихъ , и҆ сътвори е҆го дрꙋга свое̑го , и҆ просла́ви е҆го сла́вою вели́кою · Слыша б҄о сѧ ꙗ҆ко прои̑менꙋю́тсѧ і҆ѹ҆деѝ ѿ ри́млѧⷩ‍҇ дрꙋѕи и҆ съпобо́рники . и҆ ꙗ҆́ко въспрїѧ́ша посло́въ си́моновыⷯ пресла́вно , и҆ ꙗ҆́ко бл҃говоли́ша і҆ѹ҆деи и҆ жеⷬ‍҇цы бы́ти си́мона во́жда і҆ере́ѧ въ вⷦ‍҇ѣ до́ндеже воста́нетъ прⷪ‍҇ркъ вѣренъ , и҆ да бꙋдетъ наⷣ ними вое̑во́да · Ꙗ҆́ко радити е҆мꙋ ѻ҆ ст҃ыхъ и҆ поставлѧ́ти и҆хъ на дѣла и҆хъ , и҆ на странꙋ̀ и҆ на ѻ҆рꙋжїѧ и҆ на твердынѧхъ , ꙗ҆́ко да радити е҆мꙋ ѻ҆ ст҃ыхъ . и҆ да слы́шиⷮсѧ ѿ всѣхъ . и҆ пишⷮꙋсѧ въ и҆мѧ е҆го вс҄ѧ поⷣписанїа въ странѣ , и҆ да ѻ҆блачиⷮсѧ в̾ порфи́рѧнꙋ и҆ ꙁла́тꙋ ры́ꙁꙋ . и҆ не лⷮѣ бꙋдетъ никомꙋже ѿ людїи и҆ ѿ жрецъ ѿврещисѧ таковыхъ и҆ въпреки гл҃ати ѿ него реченымъ . и҆л҄и съвокꙋпити сонмъ въ стра́нѣ беⷥ него , и҆ ѻ҆блещи перфирꙋ , и҆ носи́ти ѻ҆рꙋжїе поꙁлащено . и҆же а҆ще сътворитъ внѣ сихъ , и҆л҄и ѿвръжетсѧ сихъ пови́ненъ бꙋдетъ · И҆ ѹ҆годисѧ всѣмъ лю́демъ поста́вити си́мона , и҆ сътворити по словесехъ сихъ · И҆ въспрїѧ́ть си́монъ и҆ бл҃гоѹ҆годи нача́ло жречествова́ти и҆ бы́ти вое̑во́да и҆ нача́лниⷦ‍҇ ꙗ҆ꙁы́ка і҆ѹ҆де́иска и҆ жрецъ и҆ преⷣстоа́ти всѣмъ · И҆ писа́нїе сїе рѣша въдрꙋѕити во дъщицахъ мѣдѧ́ныхъ и҆ поста́вити иⷯ въ притворе ст҃ыхъ , въ мѣстѣ сла́внѣ . ѻ҆́браꙁъ же сихъ поста́вити въ кни́гохранителницꙋ ꙗ҆́ко да и҆́мать си́монъ и҆ сн҃ове е҆го ·
Глⷡ‍҇а , е҃і · И посла̀ цр҃ь а҆н̾тїѻ́хъ сн҃ъ дими́трїѧ цр҃ѧ посланїѧ ѿ ѻ́стровъ морскиⷯ . сі́монꙋ а҆́рхиі̑ерею и҆ нача́лникꙋ ꙗ҆ꙁыка і҆ѹ҆де́иска и҆ всемꙋ ꙗ҆ꙁы́кꙋ · И҆ бѣхꙋ съдръжа́щи ѻ҆́браꙁъ сїи · Цр҃ь антїѻ́хъ , си́монꙋ жръцꙋ вели́комꙋ и҆ ꙗ҆ꙁыка нача́лникꙋ , и҆ ꙗ҆ꙁы́кꙋ і҆ѹ҆деискꙋ ра́доватисѧ · Понеже мꙋжи гꙋбители ѹ҆держа́ша црⷵтвїе ѿц҃ъ нашихъ · Хощꙋ же съꙁрѣти црⷵтво и҆ да ѹ҆строю е҆̀ ꙗ҆́ко бысть прежде · И҆ ѿ стра́нъ събрахъ мно́жество силъ , и҆ сътвори́хъ кораблѧ̀ воискїѧ . хощꙋ же и҆ꙁыитѝ въ странꙋ да ѿм̾щꙋ̀ растлившиⷨ странꙋ̀ нашꙋ и҆ ѻ҆пꙋстившимъ грады мно́ги въ цр҃ьствїи мое̑мъ · Нн҃ѣ ѹ҆бо ѹ҆ставлѧ́ю тебѣ всѧ̀ приноше́нїѧ ꙗ҆́же ѹ҆ста́виша тебѣ предо мно́ю цр҃и . и҆ е҆ли́кы и҆́ны да́ры ѻ҆ста́виша тебѣ и҆ ѻ҆бращꙋ тебѣ творити странꙋ твою ꙁако́ны страны твоеѧ , і҆ерⷵлимꙋ же ст҃ꙋ быти и҆ свобо́днꙋ . и҆ всѧ ѻ҆рꙋжїѧ е҆ли́ка ѹ҆готовалъ е҆си и҆ твердынѧ и҆хже съꙁда́лъ е҆си и҆хже дръжи́ши да бꙋдꙋтъ т҄и . и҆ весь длъгъ цр҃евъ и҆ ꙗ҆́же подоба́ютъ цр҃еви ѿ нн҃ѣ и҆ въ всѧко вре́мѧ ѻ҆ста́вѧтсѧ тебѣ · Ꙗ҆́коже ѹ҆строи̑мъ црⷵтво наше просла́вимъ тебе и҆ люⷣ‍ꙵ твоѧ , и҆ цр҃ковь сла́вою вели́кою · Ꙗ҆́коже ꙗ҆́ви́тсѧ сла́ва ваша по всеи ꙁемлѝ · Лѣта ро҃д , и҆ꙁы́иде а҆нтіѻ҆́хъ в ꙁемлю ѿц҃ъ свои̑хъ , и҆ събра́шасѧ к немꙋ всѝ во́и . ꙗ҆́коже малоⷨ бы́ти ѻ҆ста́вшимъ съ трифо́номъ · И҆ гна̀ е҆го а҆нтїѻхъ цр҃ь и҆ прїиде бѣжа́щи въ дорꙋ и҆же при мори . вѣдѣ б҄о ꙗ҆́ко събра́шасѧ ѕла́ѧ нань , и҆ ѻ҆ста́виша е҆го во́и . и҆ ста̀ а҆нтїѻⷯ во до́ре и҆ с нимъ в҃і темъ мꙋжїи бра́нныⷯ . и҆ ҂и҃ ко́нникъ · И҆ ѻ҆бы́иде гра́дъ , и҆ корабли ѿ мо́рѧ прїидоша и҆ ѻ҆скоръблѧше градъ ѿ ꙁемлѧ и҆ морѧ . и҆ не ѻ҆ста́ви ни е҆ді́наго и҆ꙁыити и҆л҄и внити · Прїиде же нꙋминїѧ і҆ и҆же с ним̾ ѿ ри́ма и҆мꙋще посланїе цр҃емъ и҆ странамъ в них же напи́сана сїѧ · Лꙋкїи и҆па́тъ ри́мъскїи , птоломе́ю цр҃ю ра́доватисѧ · Послы̀ і҆ѹ҆деистїи прїидо́ша к наⷨ дрꙋги наша и҆ спобо́рники , ѻ҆бновлѧ́ющи преⷤнюю дрꙋжбꙋ и҆ съпоборе́нїе · Послани ѿ си́мона а҆рхїере́ѧ людїи і҆ѹ҆де́искиⷯ , принесо́ша же и҆ щиⷮ ꙁла́тыи мнасъ ҂а҃ , годѣ бы́сть намъ писа́ти цр҃еⷨ и странамъ , да не наносѧтъ и҆мъ ѕла́ѧ , да не ратꙋ́ютъ и҆хъ ни гра́доⷡ‍҇ и҆хъ ни стра́нъ и҆хъ , и да не съпоборѧютъ ратꙋющимъ противꙋ иⷯ · лѣпо намъ б҄ѣ прїѧти ѿ ниⷯ щиⷮ . аще ѹ҆бо нѣцыи гꙋби́теле бѣжа́ша ѿ страны и҆хъ к̾ вамъ , преда́ите иⷯ си́монꙋ а҆рхїере́ю да м̾сти́тъ на них̾ по ꙁако́нꙋ свое̑мꙋ · Сїа же писа̀ димитрїю цр҃ю , и҆ а҆т̾талꙋ , и҆ а҆ра́ѳꙋ , и҆ а҆рса́кꙋ , и҆ въ всѧ страны . и҆ саⷨѱа́кꙋ , и҆ спартїа́томъ , и҆ въ дѣлонъ и҆ ми́дъ , и҆ сикїѻнꙋ , и҆ карїю , и҆ самоⷩ‍҇ и҆ пам̾филїю , и҆ ликїю , и҆ а҆ликарнасоⷩ‍҇ и҆ въ родъ , и҆ фасели́дꙋ , и҆ кою , и҆ сиди́нꙋ  , и҆ гортинанꙋ , и҆ кни́дꙋ , и҆ кѷпрꙋ , и҆ киринїю · ѻ҆́браꙁ̾ же иⷯ писа̀ си́монꙋ а҆рхїере́ю · А҆нтїѻ́х же цр҃ь ѻ҆полчи́сѧ на доръ въ второ́е , приводѧ̀ вы́нꙋ е҆мꙋ рꙋки и҆ миханы̀ творѧ̀ · И҆ ꙁаключи трифо́на е҆же не входи́ти ниже и҆сходи́ти · И҆ посла̀ е҆мꙋ симоⷩ‍҇ ҂в҃ , мꙋжїи си́лныхъ в помощь е҆мꙋ , и сребро̀ и҆ ꙁла́то и҆ сосꙋды мно́ги . и҆ не въсхотѣ и҆хъ прїѧти , н҄о ѿвръже всѧ е҆ли́ка ꙁавѣща̀ е҆мꙋ прежде , и҆ ѻ҆чюжди́сѧ ѿ него . и҆ посла̀ к немꙋ а҆ѳиновїѧ е҆ді́ного ѿ дрꙋгъ свои̑хъ , да побесѣдꙋетъ с ни́мъ рекꙋщи · Вы̀ дръжитѐ і҆ѻ҆п̾пїю и҆ гада́рꙋ и҆ кра́и иже е҆сть въ і҆ерⷵлимѣ гра́дѣ црⷵтва мое̑го . предѣлы и҆хъ ѻ҆пꙋстѣсте , и҆ сътвори́сте ꙗ҆́ꙁвꙋ вели́кꙋ на ꙁемлѝ , и҆ господьствовасте мѣста мно́га въ црⷵтвїи мое̑мъ · Нн҃ѣ ѹ҆бо ѿдади́те гра́ды и҆́хже вꙁѧсте . и҆ дани мѣстъ и҆́хже ѻ҆госпоⷣствова́сте внѣ предѣлъ і҆ѹ҆де́искихъ а҆ще же нѝ , да́ите въ мѣсто сихъ е҃ соⷮ талаⷩ‍҇т̾ сребра̀ , и҆ ꙁа ѻ҆пꙋстѣнїе е҆же ѻ҆пꙋстѣсте , и҆ дани мѣстъ и҆́на тала́н̾тъ е҃ соⷮ . а҆ще же нѝ , прїидемъ и҆ ратꙋе̑мъ васъ · И҆ прїиде а҆ѳиновїи дрⷢ‍҇ꙋ црⷵкїи въ і҆ерⷵлимъ · И҆ ви́дѣ сла́вꙋ си́моновꙋ и҆ свѣтлость ꙁла́та и҆ сребра̀ и҆ преⷣставле́нїѧ дово́лна и҆ ѹ҆жасесѧ . и҆ въꙁвѣсти е҆мꙋ словеса̀ цр҃ьска . и҆ ѿвѣща̀ е҆мꙋ си́монъ и҆ рече ни чю́жꙋ ꙁе́млю прїѧхоⷨ н҄и и҆́ныѧ въꙁдержиⷨ , н҄о наслѣдїе ѿц҃ъ нашихъ . ѿ вра́гъ же нашиⷯ въ нѣкое времѧ нераⷥсꙋдне ѹ҆дръжа́сѧ . мы́ же времѧ и҆мꙋщи въꙁдержа́хомъ наслѣдїе ѿц҃ъ нашихъ . а҆ е́же и҆ ѿ ѻ҆п̾пїи , и҆ га́ꙁора и҆́хже про́сиши сїи творѧ́хꙋ в лю́дехъ ꙗ҆́ꙁвꙋ ве́лїю , и҆ въ стране на́шеи · ѿⷮ сихъ дадемъ талан̾тъ р҃ . и҆ не ѿвеща е҆мꙋ а҆ѳиновїи словесѐ , въꙁъврати́ же сѧ съ ꙗ҆́ростїю къ цр҃ю и҆ въꙁвѣстѝ е҆мꙋ словеса̀ сїѧ и҆ сла́вꙋ си́моновꙋ и҆ всѧ ꙗ҆́же ви́дѣ · И҆ прогнѣвасѧ цр҃ь гнѣвомъ ве́лїимъ . трифо́н же всѣде въ кора́бль ѿбѣже въ ѻ҆рѳосїадꙋ · И҆ поста́ви цр҃ь кен̾девеа вое̑во́дою примо́рьскимъ . и҆ во́и пѣшецъ и҆ ко́нникъ дадѐ е҆мꙋ , и҆ повелѣ е҆мꙋ ѻ҆плъчи́тисѧ проти́вꙋ лица і҆ѹ҆де́иска · И҆ ꙁаповѣда е҆мꙋ соꙁда́ти кедро́нъ , и҆ ѹ҆тверди́ти вра́та ꙗ҆́ко да ратꙋ́етъ лю́ди · Цр҃ь же гонѧ́ше трифо́на прїиде кендеве́и въ а҆мнїю . и҆ нача̀ раꙁдража́ти лю́ди и҆ в̾ходи́ти въ і҆ѹ҆де́ю и҆ плѣнити люди и҆ ѹбива́ти · И҆ соꙁда̀ кедро́нъ , и҆ поста́ви тꙋ̀ ко́нники и҆ во́и . ꙗ҆́ко да и҆сходѧ́ще прохо́дѧтъ пꙋтѝ і҆ѹ҆де́искїѧ ꙗ҆́коже повелѣ е҆мꙋ цр҃ь · Глава̀ , ѕ҃і · И въꙁы́иде і҆ѻ҆а́нъ ѿ гаꙁо́ра · и҆ въꙁвѣсти си́монꙋ ѿц҃ꙋ свое̑мꙋ . и҆же сътворѝ кен̾деве́и · И҆ приꙁва̀ си́монъ дв҄ꙋ сн҃овъ свои̑хъ старѣ́ишихъ і҆ѹ́дꙋ і҆ и҆ѻ҆а́на , и҆ рече и҆мъ а́ꙁъ и҆ братїѧ моѧ и҆ доⷨ ѿц҃а мое̑го поборѧ́хомъ врагѝ і҆и̑л҃евы ѿ ю́ности даже до сего дн҃ѧ . и҆ ѹ҆спѣва́шесѧ в рꙋка́хъ нашихъ и҆ꙁба́вити і҆и̑л҃ѧ мно́гащи . нн҃ѣ же съста́рѣхсѧ , и҆ вы же въ млⷵти дово́лни е҆сте бы́ти въ мѣсто менѐ и҆ бра́та мое̑го , і҆ иⷥше́дше поборѧ́итесѧ ꙁа ꙗ҆ꙁы́къ на́ш̾ по́мощь б҄о ѿ нб҃се с ва́ми да бꙋдет̾ · И҆ и҆ꙁбра ѿ страны̀ ҂к҃ мꙋжїи бра́нныⷯ и҆ ко́нникъ , і҆ и҆до́ша на кендеве́на и҆ ѻ҆блего́ша в̾ модинѣ · И҆ въста́ша ꙁаѹ́тра і҆ и҆доша на́ поле , и҆ с҄е во́и ѹ҆мно́женъ въ срѣтенїе и҆мъ пѣше́цъ и҆ ко́нникъ . и҆ бѣ пото́къ средѣ́ иⷯ , и҆ ста̀ проти́вꙋ лица̀ и҆хъ саⷨ и҆ лю́дїе е҆го . и҆ ви́дѣ лю́ди страшащасѧ преитѝ пото́къ , и҆ преиде прьвѣе , и҆ ви́дѣша е҆го мꙋжи , и҆ поидо́ша въ слѣдъ е҆го и҆ кон̾ницы посредѣ пѣшеⷰ‍҇ ко́нницы же мно́ѕи ѕѣло . и҆ въстрꙋбиша трꙋба́ми , и҆ ѹ҆сїѧ́сѧ кендеве́и и҆ во́и е҆го и҆ падо́ша ѿ нихъ ꙗ҆́ꙁвенїи мно́ѕи про́чїи же бѣгоша въ тверды́ню . тогда̀ ѹ҆ꙗ̑ꙁве́нъ е҆сть і҆ѹ҆дⷶ братъ і҆ѻ҆а́новъ . і҆ѻ҆а́нъ же гна̀ и҆хъ дондеже прїиде въ кедро́нъ е҆гоже соꙁда̀ . и҆ побѣгоша къ столпомъ и҆же бѣхꙋ во селѣ а҆ꙁо́та , и҆ ꙁаж̾жѐ и҆хъ ѻ҆гнемъ . и҆ падо́ша ѿ ни́хъ , ҂в҃ мꙋжїи . и҆ ѻ҆брати́сѧ въ ꙁемлю і҆ѹ́динꙋ въ мирѣ · И҆ птоломѣи сн҃ъ а҆вꙋвовъ поста́вленъ быⷵ воево́дою въ по́лѣ и҆ери́хона , і҆ и҆мѧше сребра̀ и҆ и҆ ꙁлата много , бѣ́ бо ꙁѧ́ть а҆рхїере́ѻⷡ‍҇ и҆ въꙁъдви́жесѧ срⷣце е҆го , и҆ въсхотѣ ѹ҆дръжа́ти странꙋ̀ , и҆ помышлѧ́ше ле́стно на си́мона и҆ сн҃овъ е҆го ѹ҆бити и҆хъ · Си́мон же прохожа́ше гра́ды е҆же въ странѣ і҆ѹ҆деистеи , совѣща́ѧ ѻ҆ прѣлежа́нїю и҆хъ и҆ сниде въ е҆ри́хонъ самъ и҆ маⷮтаѳеи і҆ и҆ѹ́да и҆ сн҃ове е҆го · Лѣта ро҃ꙁ , мⷵца а҃і , сѐ е҆сть мⷵць сава́тъ · И҆ въспрїѧⷮ и҆хъ сн҃ъ а҆вꙋвовъ въ тверды́ню нарица́емою до́косъ со ле́стїю ю҆же соꙁⷣа · И҆ сътворѝ и҆мъ пи́ръ вели́къ , и҆ съкры̀ т҄ꙋ мꙋжи . и҆ е҆гда̀ ѹ҆пи́сѧ си́моⷩ‍҇ и҆ сн҃ове е҆го , и҆ въста̀ птоломе́и і҆ и҆же с нимъ , и҆ вꙁѧ̀ша ѻ҆рꙋжїѧ своѧ . и҆ внидо́ша в пи́ръ и҆ ѹ҆биша е҆го , и҆ дв҄а сн҃а е҆го , и҆ нѣцїи ѿ ѻ́трокъ е҆го . и҆ сътворѝ прелесть вели́кꙋ въ і҆и̑л҃и , и҆ въꙁда̀ ѕла́ѧ ꙁа блага́ѧ · И҆ писа̀ сїѧ птоломѣи и҆ посла̀ цр҃ю да по́слеⷮ е҆мꙋ во́и в̾ по́мощь , и҆ предасть е҆мꙋ странꙋ̀ и҆хъ и҆ гра́ды · И҆ посла̀ и҆́ныа в гаꙁа́рꙋ ꙗ҆́ти і҆ѻ҆а́нна , и҆ ты́сѧщникомъ посла̀ посла́нїѧ да прїидꙋтъ к немꙋ , да да́сть и҆мъ сребро̀ и҆ ꙁла́то и҆ да́ры · И҆ и́ныѧ посла̀ ѻ҆бъѧ́ти і҆ерⷵлима и҆ горꙋ цр҃кви · И҆ преⷣтекъ нѣкїи въꙁвѣсти і҆ѻа́ннꙋ въ гаꙁа́рꙋ ꙗ҆́ко поги́бе ѿц҃ъ е҆го и҆ бра́тїѧ е҆го , и҆ ꙗ҆ко посла̀ и҆ тебе ѹ҆би́ти , и҆ слы́шаⷡ‍҇ ѹ҆страшисѧ ѕѣло · И҆ ѧ́ть мꙋжи и҆же прїидо́ша погꙋби́ти е҆го и҆ ѹ҆бѝ и҆хъ , поꙁна̀ б҄о ꙗ҆́ко и҆щꙋтъ е҆го ѹ҆бити , и҆ прочаѧ словесъ і҆ѻ҆а́нновых̾ и҆ бранїи е҆го , и҆ бл҃гаго мꙋж́ества е҆го иⷯже бл҃гомꙋжествова̀ , и҆ соѕида́нїѧ стѣнъ и҆хже съꙁда̀ , и҆ дѣѧ́нїи е҆го · Сѐ сїѧ пи́сана сꙋть въ кни́ѕѣ дн҃еи а҆рхїере́иства е҆го , ѿнелѣже бысть а҆рхїере́и по ѿц҃ы свое̑мъ ·
Конецъ , а҃ , книгъ мак̾каве́иских̾ и҆́мать в себѣ , Глⷡ‍҇а ѕ҃і · 
