НАЂ́МЪ ПРО҃РКЪ
Глⷡ‍҇а , а҃ · Внѧ́тїе нинев̾вїино . кни́ги видѣнїѧ наѹ҆́млѧ е҆л̾кесе́е̑ва · Бг҃ъ ревни́въ , и҆ м̾стѧ́и г҃ь . съ ꙗ҆́ростїю м̾стѧ́и г҃ь сꙋпоста́ты е҆го , и҆ ѿм̾ща́етъ враги е҆го . г҃ь терпелив̾ и҆ вели́ка крѣпость е҆го . и҆ ѻ҆чищаѧ́й не ѻ҆чи́ститъ . г҃ь сконча́нїемъ и҆ съ трꙋсомъ пꙋть́ е҆го , и҆ ѻ҆блацы праⷯ но́гꙋ е҆го . ꙁапреща́ѧи мо́рю и҆ послꙋшаѧ́й ѐ , и҆ вс҄ѧ рѣки и҆скажа́ѧи . ѹ҆малѧа́й васанитиⷣскаѧ и҆ кар̾ми́льскаѧ , процвѣта́ющаѧ дꙋбра́вы ѻ҆скꙋдѣша . го́ры потрѧсо́шасѧ ѿ неⷢ‍҇ , и҆ хол̾ми поколѣба́шасѧ . и҆ ѹ҆сꙋмнѣсѧ ꙁемлѧ̀ вс҄ѧ ѿ лица е҆мꙋ , и҆ вс҄и живꙋщеи на не́и . ѿ лица гнѣ́ва е҆го кт҄о стерпи́тъ , и҆ли кт҄о сѧ съпроти́витъ въ гнѣвѣ ꙗ҆́рости е҆го . ꙗ҆́рость е҆го раста́етъ вла́сти , и҆ ка́менїе сътресѧ ѿ него̀ · Бл҃гости́въ г҃ь тръпѧ́щиⷨ е҆мꙋ въ дн҃ь скорбѣнїѧ , и҆ ꙁна́ѧ боѧ́щаѧсѧ е҆го . и҆ въ потопѣ пꙋтѝ сконча́нїе сътори́тъ , и҆ въста́ющаѧ враги е҆го проженеⷮ тм҄а . чт҄о помышлѧ́ете къ гв҃и , сконча́нїе сътвориⷮ , не м̾ститъ два́жды и҆́ногдою въ скор̾би · ꙗ҆ко до ко́ренїа по́схнетъ , и҆ ꙗ҆́ко съгребꙋтъ ѻ҆плитающїѧ , поꙗ҆́стсѧ ꙗ҆́ко тро́сть сꙋхоты̀ пол̾на , и҆с тебе и҆ꙁы́идетъ . что помышлѧ́ете до г҃а ѕл҄ѣ , совѣщава́юще съпроти́внаа · Се гл҃ть г҃ь владѧ́и вода́ми мно́гами , и҆ си́це растꙋ́пѧтсѧ , и҆ слꙋхъ тво́и не ѹ҆слы́шитсѧ ксемꙋ̀ · и҆ нн҃ѣ съкрꙋшꙋ же́ꙁлъ е҆го ѿ тебѐ , и҆ съѹ҆́ꙁы твоѧ̀ расы́плю . и҆ ꙁаповѣсть ѻ҆ тебѣ г҃ь , не рас̾сѣ́етсѧ ѿ и́мени твое̑го к̾семꙋ̀ . ѿ до́мꙋ бо́га твое̑го потреблю̀ и҆ꙁваа́ныѧ и҆ слїѧ́ныѧ . положꙋ̀ гро́бъ тво́и ꙗ҆́ко нечестенъ еси с҄е на́ гораⷯ но́гы бл҃говѣствꙋ́ющаго и҆ въꙁвѣща́ю̑щаго ми́ръ . праꙁⷣнꙋи і҆ѹ́до праⷥники твоѧ̀ , ѿда́ждь мл҃твы твоѧ̀ . ꙁане не прило́жатъ ꙗ҆ко про́ити въ ѻ҆бет̾ша́нїе . скоⷩ‍҇ча́сѧ і҆ и҆ꙁве́ржесѧ ·
Глⷡ‍҇а , в҃ · Въꙁыиде в̾дыха́ѧй въ лице твое ѿемлѧ ѿ ѻ҆скор̾бленїа . ѹ҆смотри пꙋть , ѹ҆крѣпи чресла̀ , въꙁмꙋжа́и крѣ́постїю ѕѣло . поне́же ѿврати г҃ь ѹ҆кори́ꙁнꙋ і҆а́ковлю ꙗ҆́коже ѹ҆кори́ꙁнꙋ і҆и̑л҃евꙋ . ꙁане сътреса́ющеи сътрѧсоша ѧ҆̀ , и҆ лоꙁы иⷯ расы́паша . щи́ты си́лныхъ  , ѿ чл҃къ мꙋж́а си́лны и҆гра́ющаѧ въ ѻ҆гни , бръꙁды ѻ҆рꙋжїѧ и҆хъ въ дн҃ь ѹ҆готова́нїѧ иⷯ , и҆ кон̾ницы въꙁмѧтꙋтсѧ на пꙋтеⷯ , и҆ смѧтꙋтсѧ ѻ҆рꙋжїѧ и҆ сплетꙋтсѧ на стьгнахъ . ви́дъ и҆хъ ꙗ҆́ко свѣща ѻ҆́гнены , и҆ ꙗ҆́ко молнїа мы́кающасѧ . и҆ помѧнꙋтъ старѣ́ишины и҆хъ , и҆ пробѣгнꙋтъ дн҃їи , и҆ ѿнемогꙋтсѧ пꙋтїе и҆хъ . и҆ потщаⷮсѧ на ꙁабра́ла , и҆ ѹ҆гото́вѧтъ преⷣнѧа̀ страⷤбы иⷯ · вра́та граⷣнаѧ ѿве́рꙁꙋтсѧ , и҆ црⷵтвⷶ ѿпадо́ша , і҆ и҆мѣнїе ѿвръꙁесѧ . сїи же въсхожⷣа́ше . и҆ рабы́нѧ еѧ̀ ведѧ́хꙋсѧ ꙗ҆́ко го́лꙋбїе горка́юще въ срⷣцыⷯ свои̑хъ . і҆ нинев̾вїины ꙗ҆́ко кꙋпель воⷣнаѧ воды еѧ̀ . и҆ сїи же бѣжа́ще не ста́ша , и҆ не бѧ́ше ставлѧ́ющаго . расхита́хꙋ сребро̀ , расхитахꙋ ꙁла́то , и не бѧ́ше конца и҆мѣнїѧ еѧ , ѻ҆тѧг̾чаша па́че всѣхъ сосꙋды и҆ꙁволе́нїа е҆ѧ̀ . и҆ сътрѧсенїе и҆ потрѧсенїе и҆ въски́пѣнїе , и҆ срⷣца съкрꙋшенїе , и҆ раслабленїе колѣнїю , и҆ бо́лѣꙁнь по всⷨѣ чре́сломъ , и҆ лице всѣхъ ꙗ҆́ко ѻ҆полѣнїе ла́точьное · Гдѣ е҆сть ста́ѧ леⷡ‍҇скаѧ , и҆ па́жить сꙋщаѧ льви́чищеⷨ . ка́мо и҆́деⷮ ле́въ , ꙗ҆́ко влѣсти тамо льви́чищь , и҆ не бѧ́ше постраша́ющаⷢ‍҇ . ле́въ въсхити́тъ довлѣ́ющее льви́чищемъ е҆го , и҆ ѹ҆дави ло́вомъ е҆го , и҆ напо́лни лови́твы гнѣꙁдо свое , и҆ ста́ю свою̀ въсхита́нїѧ . Се а҆ꙁъ на́ тѧ , гл҃етъ г҃ь всемꙋ̀ съдръжи́тель . и҆ пожегꙋ ды́момъ мно́жества твоѧ̀ , и҆ львы твоа̀ поꙗ҆́сть ѻ҆рꙋжїе , и҆ потреблю съ ꙁемлѧ̀ лови́твꙋ твою̀ , и҆ не ѹ҆слы́шаⷮсѧ к̾семꙋ̀ дѣла твоа̀ ·
Глⷡ‍҇а , г҃ · Ѡгра́де кро́вьныи , и҆ весь лжиⷡ‍҇ по́лнъ непра́вды . не пои҆́щеⷮсѧ лови́тва , въ гла́съ раⷮныи , и҆ глаⷵ трꙋса ко́лнаго , и҆ ко́нѧ текꙋща , и҆ ѻ҆рꙋжїѧ шꙋмѧща , и҆ кон̾ника е҆́дꙋща , и҆ блиска́юща ме́ча , и҆ свита́ющьсѧ щиⷮ , и҆ мно́жества ꙗ҆́ꙁвенъ , и҆ тѧ́жка паденїѧ . и҆ не бѧ́ше кон̾ца страна́мъ еѧ̀ . і҆ и҆ꙁнемо́гꙋтъ въ тѣлесеⷯ и҆хъ ѿ мно́жества блꙋженїѧ еѧ̀ . блⷣꙋница добра̀ и҆ ѻ҆брадова́на , старѣ́ишина влъхвоⷨ , продающаѧ страны̀ въ блꙋженїе еѧ̀ , и҆ племена въ вол̾свⷯѣ еѧ̀ · Се̑ а҆ꙁъ на́ тѧ , гл҃етъ г҃ь б҃ъ всемꙋ̀ съдръжи́тель . и҆ ѿкры́ю ꙁаждь твои къ лицꙋ твое̑мꙋ . ѻ҆бличю̀ стра́намъ стыдѣнїе твое , и҆ црⷵтвомъ бесче́стїе твоѐ . и҆ въꙁ̾ве́ргꙋ на́ тѧ ѻ҆гнꙋшенїе по нечистота́мъ твои̑мъ , и҆ положꙋ т҄ѧ въ при́тчꙋ . и҆ бꙋдетъ всѧ́къ видѧ́и т҄ѧ сни́детъ с тебѐ . и҆ рече́тъ , грѣшнаѧ нинев̾вїи . кт҄о постенетъ по не́и . ѿкꙋдꙋ и҆спрошꙋ ѹ҆тѣше́нїе е́й . ѹ҆готови́ти ча́сть ѹстрои́ти странꙋ ѹ҆гото́вити ча́сть а҆м̾монꙋ живꙋщїѧ въ рѣкаⷯ · вода̀ ѻ҆́крⷵтъ еѧ̀ , е́йже нача́токъ мо́рѧ , и҆ вода̀ ꙁабра́ла еѧ̀ , и҆ е҆ѳїѻ́пїа крѣ́пость еѧ̀ и҆ е҆гѷпетъ , и҆ нѣсть кон̾ца бѣгъствꙋ твое̑мꙋ . фꙋдъ и҆ ли́вы бы́ша помо́щницы еѧ̀ . и҆ с҄и въ преселе́нїе пои̑детъ плѣн̾ница . и҆ младе́нца еѧ̀ раꙁбїютъ въ ꙁачаⷮцех̾ всѣхъ пꙋтїи еѧ̀ , и҆ ѻ҆ всѣхъ сла́вныⷯ е҆ѧ̀ въꙁ̾вергⷮꙋ жре́бїѧ , и҆ всѧ вое̑воды е҆ѧ̀ свѧ́жꙋтсѧ пꙋт́ы · И҆ т҄ы ѹ҆пїешисѧ и҆ бꙋдеши ѻ҆биⷣна . ты́ же самⷶ себѣ вꙁы́щеши ѹ҆ставленїѧ ѿ враⷢ‍҇ . вс҄ѧ твердѣли твоѧ̀ ꙗ҆́ко смоквинїе стра́жа и҆мꙋщее , а҆ще поколѣблюⷮсѧ и҆ в̾падꙋтъ въ ѹ҆ста̀ ꙗ҆дꙋщаго · Се̑ лю́дїе твоѝ ꙗ҆́ко же́ны въ тебѣ , враго́мъ твои̑мъ ѻ҆творѧ́ема ѻ҆тво́рѧтсѧ вра́та ꙁемлѧ̀ твое́ѧ , и҆ поꙗ҆́сть ѻ҆́гнь вереѧ твоа̀ . во́дꙋ держанїѧ въсхити себѣ са́мъ , и҆ ѹ҆твръди тве́рди твоа̀ . влѣꙁи въ бре́нїе и҆ попери въ плѣвах̾ , ѹ҆тверди па́че лаи҆́ны . та́мо поꙗ҆́сть т҄ѧ ѻ҆́гнь , потреби́тъ т҄ѧ ѻ҆рꙋжїе , поꙗ҆́дѧⷮ т҄ѧ а҆ки прꙋѕи . и҆ ѻ҆тѧж̾ча́етъ а҆ки м̾шица . ѹ҆мно́жи кꙋплѧ̀ твоа паⷱ‍҇ ѕвѣꙁдъ нбⷵныхъ . м̾шица ѹ҆стреми́шасѧ , и҆ въꙁлетѣша . восльпе а҆ки прꙋгъ помо́щникъ тво́и сѣдѧ̀ на плети́нѣ въ дн҃ь стꙋден̾ . слн҃це въꙁы́идетъ и҆ ѿлетѣ , и҆ не поꙁна́сѧ мѣсто е҆го · Люте е́й . въꙁдрѣма́шасѧ пастꙋсѝ твоѝ цр҃ь а҆сѷрїискь ѹ҆спѝ си́лныѧ твоѧ̀ , въⷥдви́гошаⷵ лю́дїе твоѝ къ гора́мъ , и҆ не бѧ́ше ждꙋщаго . не бꙋдетъ цѣлбы съкрꙋшенїю твое̑мꙋ раⷥгорѣсѧ ꙗ҆́ꙁва твоа . вс҄и слы́шавшїи вѣ́сть твою , въспле́щꙋтъ рꙋка́ма по тебѣ . и҆́мже до кого не до́иде ѕлоба твоѧ̀ всегда̀ ·
Конеⷰ‍҇ пррⷪ‍҇кꙋ наѹ҆́мꙋ , и҆́мать в себѣ главъ , г҃ · 
