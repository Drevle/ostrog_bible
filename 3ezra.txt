ТРЄ́ТИ҆Є КНИ́ГИ Є҆ꙀДРЫ
ГЛАВА̀·А҃  Вторы́е кни́ги е҆́ꙁдры пррⷪ‍҇ка , сн҃а ꙁара́їе̑ва . сн҃а а҆ꙁарїева сн҃а е҆лихїева сн҃а са́данїева сн҃а садокова , сн҃а а҆хитова сн҃а а҆хїева , сн҃а финее̑сова , сн҃а гее̑лїева , сн҃а а҆марїева , сн҃а а҆фїе̑ва . сн҃а маримо́това . сн҃а а҆рна́ева сн҃а ѻ҆ꙁїева , сн҃а вори́ѳова . сн҃а а҆висе́ева . сн҃а финее̑сова . сн҃а е҆леа̑ꙁа́рова . сн҃а а҆а̑ро́нова , ѿ колѣ́на левѷи и҆же быⷵ ю҆́ꙁникомъ в̾ ꙁемлѝ меⷣскои , въ црⷵтво а҆ртаѯерѯа цр҃ѧ прь́скаго · Бы́сть сло́во гн҃е къ мнѣ си́це , и҆дѝ и҆ въꙁвѣсти лю́демъ мои̑мъ дѣ́ла иⷯ , и҆ лꙋка́вствїе и҆хъ е҆же сътвори́ша , да въꙁвѣстѧ́тъ и҆хъ сн҃овомъ своиⷨ ꙗ҆́ко грѣхѝ рож̾шихъ и҆хъ ѹ҆мно́жишасѧ . поне́же менѐ ѻ҆ста́виша , и҆ жрѧ́хꙋ бг҃омъ чю́ждимъ · Є҆да ли не а҆́ꙁъ и҆ꙁведо́хъ иⷯ и҆ꙁ̾ ꙁемлѝ е҆гѷпет̾скїѧ ѿ до́мꙋ рабо́ты Тїи же прогнѣ́ваша м҄ѧ , и҆ совѣти моѝ ѹ҆ничижи́ша · Того же ра́ди ѻ҆стрижѝ вла́сы главы̀ твое̑ѧ , и҆ верꙁи на ни́х̾ всѧ ѕла́ѧ , и҆же не послꙋшаша ꙁако́на мое̑го , и҆ лю́дїе же бѣша ненакаꙁа́н̾ни и҆ доко́лѣ же трьплю̀ и҆мъ , и҆́мже и҆ꙁ̾ꙗ̑ви́хъ всѧ̀ бл҃гаѧ · Ниꙁложиⷯ и҆хъ ради мно́жество цр҃еи , и҆ пораꙁи́хъ фараѻ́на съ люⷣми е҆го , и҆ съ всѣми во́и е҆го · И҆ всѧ̀ ꙗ҆ꙁы́ки ѿ лица̀ и҆хъ погꙋби́хъ , и҆ на въсто́цѣ же двѣ ѻ҆́бласти людїи тѷрскихъ и҆ сидо́н̾скихъ распраши́хъ и҆ поби́хъ всⷯѣ враго́въ иⷯ , ты же гл҃и к ни́мъ си́це · Та́ко гл҃етъ г҃ь , а҆́ꙁъ в҄ы преведо́хъ скво́ѕѣ мо́ре , и҆ ѹ҆гото́вахъ вамъ пꙋть бл҃гъ и҆ꙁначала , и҆ дахъ ва́мъ моѷсїѧ во́жда , и҆ а҆а̑ро́на въ і҆ере́ѧ , и҆ да́хъ вамъ свѣтъ въ сто́лпѣ ѻ҆́гненѣ , и҆ сътвори́хъ въ васъ чюдеса̀ ве́лїѧ , вы же мене ꙁабы́сте , реⷱ‍҇ г҃ь · Та́ко гл҃еⷮ г҃ь вседержи́тель , крастели бы́ша ваⷨ въ ꙁнаменїе , и҆ да́хъ ваⷨ по́лкы въ ꙁащище́нїе , вы же и҆ та́мо ропта́сте . и҆ не радова́стесѧ ѻ҆ и҆мени мое̑мъ , побѣды ради враго́въ ва́шиⷯ н҄о ропта́сте да́же и҆ до нн҃ѣ , и҆ где сⷮꙋ бл҃гости и҆же вамъ творѧ́хъ · Є҆да ли не въ пꙋсты́ни , въ вре́мѧ в не́же а҆лка́сте въ а҆лчбѣ въпїю́щи къ мнѣ гл҃ѧ , чесо ра́ди и҆ꙁведе наⷵ въ пꙋсты́ню сїю погꙋби́ти  · Лꙋчше бо б҄ѣ намъ рабо́тати е҆гѷптѧномъ , нежели ѹ҆мрѣти въ пꙋсты́ни се́и · Є҆да ли не млрⷵдова́хъ ѻ҆ слеꙁа́хъ ва́шихъ , и҆ не дахъ л҄и ва́мъ маннꙋ въ пищꙋ , и҆ ꙗ҆до́сте хлѣбъ а҆гг҃лъскїи · Є҆гдаⷤ‍ⷷ бѣсте жаждꙋще , не раꙁсѧде ли сѧ ка́мень , и҆ потеко́ша ва́мъ ѻ҆билъны во́ды , не ли́ствїемъ л҄и ꙁащитѧ́хъ в҄ы ѿ ꙁно́ѧ , и҆ не да́хъ л҄и ва́мъ въ наслѣдїе ꙁе́млю ѻ҆билнꙋ , і҆ не и҆ꙁгнаⷯ лѝ ѿ лица ва́шего ханане́ѻⷡ‍҇ и҆ фереꙁеѻ́въ , и҆ филистимлѧнъ , и что́ же боле́и ваⷨ сътворю̀ рече г҃ь · Та́ко гл҃тъ г҃ь вседръжи́тель , е҆гда̀ бѣ́сте въ пꙋсты́ни , на рѣцѣ а҆м̾море́истѣ и҆ жа́ждꙋщи и҆ хꙋлѧще и҆мѧ мое , н҄о не пож̾гохъ в҄ы ѻ҆гнемъ хꙋле́нїѧ ради ва́шего . н҄о влага́ющи дре́во въ во́дꙋ сътвориⷯ ваⷨ во́дꙋ слаⷣкꙋ . что́ же бо́лее сътворю т҄и ѠѼ і҆а́кове , не въсхотѣлъ б҄о е҆си послꙋшати і҆ѹ́до . прїидꙋ б҄о къ прочїимъ ꙗ҆ꙁы́комъ и҆мже да́мъ и҆мѧ мое да съблюдꙋтъ ꙁако́нъ мои . понеже в҄ы ѻ҆ста́висте м҄ѧ , и҆ а́ꙁъ ѻ҆ста́влю в҄ы . и҆ просѧщиⷨ ва́мъ млⷵти , не ѹ҆милю́сѧ  . и҆ е҆гда̀ въꙁ̾ꙁвоте м҄ѧ и҆ а́ꙁъ не ѹ҆слы́шꙋ в҄ы . рꙋ́цѣ б҄о ва́ши по́лны кро́ви , но́ѕѣ же ва́ши ско́ры на ѹ҆бїенїе , и҆ ѻ҆ста́висте не менѐ , н҄о себѐ гл҃еⷮ г҃ь . та́ко гл҃етъ г҃ь вседръжи́тель , е҆да̀ л҄и аⷥ не моли́хъ ва́съ ꙗ҆́коже ѿц҃ъ сн҃ы , и҆ ꙗ҆ко мт҃и дще́рїи , и҆ли ꙗ҆́ко доѧ́щїѧ ѻ҆тро́чатъ свои̑хъ . да бꙋ́дете м҄и въ лю́ди , и҆ а́ꙁъ ваⷨ въ б҃а , и҆ в҄ы мн҄ѣ въ сн҃ы , и҆ а́ꙁъ ва́мъ въ ѿц҃а · Собирахъ в҄ы ꙗ҆ко коко́шъ птенца своѧ̀ поⷣ кри́лѣ своѝ . нн҃ѣ же чт҄о сътворю ваⷨ ѿве́ргꙋ в҄ы ѿ лица̀ мое̑го . и҆ е҆гда̀ принесете жрътвꙋ , ѿвра́щꙋ ѿ ваⷵ лицѐ мое . въꙁненави́дѣхъ б҄о пра́ꙁдники ва́ша и҆ новомѣсѧчїѧ , и҆ ѻ҆брѣꙁа́нїѧ ва́ша . послаⷯ б҄о къ ва́мъ рабы моѝ прⷪ‍҇рки иⷯже ꙗ҆́сте и҆ ѹ҆би́сте , и҆ телеса̀ иⷯ на ча́сти раꙁ̾сѣко́сте , и҆́хже кро́ви а҆́ꙁъ въꙁы́щꙋ гл҃етъ г҃ь · Та́ко гл҃еⷮ г҃ь вседръжи́тель , доⷨ ва́шъ пꙋстъ бꙋдⷮе і҆ и҆ꙁвръгꙋ в҄ы ꙗ҆́коже вѣтръ воꙁмѣта́етъ праⷯ . и҆ сн҃ы ва́ша не ро́дѧⷮ чаⷣ . поне́же ѻ҆ста́виша ꙁа́повѣди моѧ̀  , и҆ лꙋка́вое сътвори́ша предо мно́ю . да́мъ домы̀ ва́ша лю́демъ грѧдꙋщимъ , и҆же не слы́шаша м҄ѧ ѹ҆вѣрѧтъ и҆ преⷣ ни́ми же чюдесъ не твори́хъ , ѻ҆ни сътворѧⷮ е҆ли́ка повелѣхъ , не вѣдꙋще прⷪ‍҇ркъ моиⷯ , воⷥгнꙋша́юⷮсѧ лꙋка́въствъ всои̑хъ · Нн҃ѣ же хощꙋ̀ въꙁвѣстити сла́вꙋ лю́дїи грѧдꙋщихъ , и҆хже ѻ҆́троки веселѧ́тсѧ съ радостїю , ѻ҆чи́ма б҄о е҆стественыма не видѣша м҄ѧ , дх҃оⷨ же вѣрꙋ́ютъ е҆же гл҃ахъ · Нн҃ѣ же ꙁрѝ бра́те какова сїѧ сла́ва , и҆ ви́жⷣь лю́дїе приходѧ́щїа ѿ восто́ка сл҃нца и҆́мже а҆́ꙁъ да́мъ сла́вꙋ , а҆враа́млю , і҆саа́ковꙋ , і҆а́ковлю і҆ѻ҆сїі̑нꙋ , а҆мо́совꙋ михеи̑нꙋ . і҆ѻ҆и́левꙋ . а҆вдїинꙋ . і҆ѻ́нинꙋ . наѹ́мовꙋ . а҆в̾вакꙋмовꙋ . софо́нїинꙋ , а҆гге́инꙋ . ꙁахарїинꙋ . и҆ малахїи̑нꙋ . и҆же нарицаетсѧ а҆гг҃лом̾ гн҃имъ ·
Глⷡ‍҇а , в҃ · Та́ко гл҃етъ г҃ь , а҆ꙁъ и҆ꙁведо́хъ лю́ди сїѧ и҆ꙁ работы̀ , и҆ да́хъ и҆мъ повеле́нїа рабы̀ мои̑ми прⷪ‍҇рки , и҆́хже послꙋшати не въсхотѣша , и҆ ѿвр́ьгоша совѣты моѧ , мт҃и и҆же родѝ и҆хъ гл҃а и҆мъ , и҆дѣте сн҃ы поне́же вдови́ца ѻ҆ста́влена е҆смь . въспита́хъ вы съ ра́достїю , погꙋбиⷯ же в҄ы съ ско́рбїю , ꙗ҆ко съгрѣши́сте г҃ꙋ б҃ꙋ ва́шемꙋ творѧ́щи лꙋка́вое пред нимъ · Нн҃ѣ же чт҄о сотворю̀ с ва́ми . а҆ꙁъ вдови́ца ѻ҆ста́вленаѧ , и҆дѣте же сн҃ы и҆ проси́те ѿ г҃а млⷵти а҆́ꙁ же свѣдѣтельствꙋ́ю ѿч҃е на мт҃ръ сн҃овъ твои̑хъ и҆же ꙁавѣта мое̑го съхрани́ти не въсхотѣша , в̾да́ждь и҆хъ на посрамощенїе и҆ мт҃ръ и҆хъ на расхище́нїе , да не ѹ҆мно́житсѧ ктомꙋ ро́дъ и҆хъ · И҆ и҆мена и҆хъ да расточаⷮсѧ въ ꙗ҆ꙁы́ки , и҆ да бꙋдꙋт̾ потреблены ѿ лица̀ ꙁемлѧ̀ , ꙁанѐ въꙁгордѣша ꙁавѣтомъ мои̑мъ . ѹ҆вы̀ тебѣ а҆с̾сѷрїѧ съкрива́ющи в себѣ непра́ведныѧ · Въспомѧнѝ ро́де лꙋка́выи чт҄о сътвориⷯ содо́мꙋ и҆ гомо́рꙋ , и҆хже ꙁемлѧ̀ въ жꙋпелѣ и҆ въ хо́лмѣхъ пе́пелныхъ · Такоже и҆ тⷯѣ накажꙋ и҆же м҄ѧ не послꙋшашⷶ , гл҃етъ г҃ь вседръжи́тель · Та́ко гл҃етъ г҃ь къ е҆́ꙁдрѣ , въꙁвѣсти лю́демъ мои̑мъ , ꙗ҆́ко да́мъ иⷨ црⷵтво і҆ерⷵли́м̾ско е҆же и҆мѣхъ да́ти і҆и̑л҃ю . И҆ сътворю̀ себѣ по́средѣ и҆хъ сла́вꙋ и҆ да́мъ и҆мъ вѣчныѧ ѻ҆би́тели , и҆же ѹ҆гото́вахъ в нача́лѣ . дре́во живо́тное да бꙋдетъ и҆мъ въ бл҃гоѹ҆ха́нїе . и҆ не и҆́мꙋть дѣлати ниже трꙋди́тисѧ . и҆дѣте и҆ ѻ҆дръжите моли́те же да ѹ҆кратѧ́тсѧ ваⷨ дн҃и тїи продлъжа́щїисѧ · Бди́те б҄о понеже вамъ ѹ҆гото́вано црⷵтвїе , ꙁасвѣдѣтельствꙋи нб҃омъ и҆ ꙁемле́ю . и҆же потреби́хъ ѕл҄о , и҆ сотворихъ бл҃гаѧ , ꙗ҆́коже а҆ꙁъ живꙋ̀ гл҃еⷮ г҃ь . мт҃и ѻ҆бои̑мѝ сн҃ы твоѧ̀ , и҆ въспита́и и҆хъ съ веселїемъ ꙗ҆́ко голꙋби́ца , и҆ ѹ҆твердѝ но́ѕѣ твоѝ ꙗ҆́ко сто́лпъ , понеже тебѐ и҆ꙁбра́хъ , гл҃етъ г҃ь . и҆ въскр҃шꙋ ме́ртвыѧ ѿ мѣстъ и҆хъ і҆ и҆ꙁведꙋ и҆хъ ѿ гро́бъ и҆хъ · Поꙁна́хъ б҄о и҆́мѧ моѐ въ і҆и̑л҃и , ѠѼ мт҃и сн҃овъ тѣхъ не ѹ҆бо́исѧ ничто́же , а҆́ꙁъ ѹ҆бо тебѐ и҆ꙁбра́хъ гл҃етъ г҃ь · Послю̀ на по́моⷳ‍҇ рабы̀ моѝ , і҆са́їю , і҆е̑ремїю , и҆́хже совѣтомъ ѻ҆ст҃ихъ , и҆ ѹ҆гото́вахъ тебѣ , в҃і , древе́съ раꙁли́чными пло́ды · И҆ толи́ко же и҆сто́чниковъ текꙋщихъ ме́домъ и҆ мле́комъ , и҆ седмь горъ ѕѣло ве́лїихъ , родѧ́щиⷯ ро́жꙋ и҆ кри́нъ , и҆́миже въꙁвеселю̀ сн҃ы твоа · Творѝ пра́вдꙋ вдови́ци и҆ бꙋ́ди помощникъ си́рꙋ , да́и нищꙋ и҆ ꙁащитѝ сиротꙋ̀ , и҆ ѻ҆дѣи нагаго прилежѝ немо́щномꙋ , и҆ не посмѣе҆́шисѧ хро́момꙋ , бѣднꙋ помоꙁѝ и҆ слѣпого и҆ꙁведѝ на свѣтъ мои , сокры́и младе́нца и҆ ста́рца междꙋ стѣна́ми твои̑ми · Є҆гда́ же ѻ҆брѧ́щеши мр҃тва ꙁнамена́ющи погребѝ е҆го · И҆ да́мъ тебѣ прь́вое сѣде́нїе въ воскрⷵнїе ме́ртвыхъ · Потръпи́те же лю́дїе моѝ , и҆ ѹ҆мири́тесѧ прїидеⷮ б҄о поко́и твои · ѠѼ бл҃гаѧ дои́лице въспита́и ча́да твоѧ , и҆ ѹ҆твердѝ но́ѕѣ и҆хъ , да ни е҆ді́нъ ѿ ра́бъ и҆хже тебѣ да́хъ поги́бнет̾ понеже а҆ꙁъ ѿ числа̀ твое̑го въꙁыщꙋ̀ и҆хъ . не преста́ни же , е҆гда прїидетъ дн҃ь ско́рби и҆ печа́ли · Тогда̀ про́чїи въспла́чꙋтсѧ смꙋща́ю̑щисѧ , ты́ же въꙁра́дꙋешисѧ и҆мѣ́ющи вс҄ѧ и҆ꙁоби́лно · Ꙁаꙁрѧⷮ б҄о тебѣ ꙗ҆ꙁы́цы и҆ ничто́же ѹ҆спѣ́ютъ гл҃етъ г҃ь . ꙁащи́тѧтъ тебе рꙋцѣ моѝ , и҆ не ѹ́ꙁрѧтъ сн҃ы твоѝ вѣчнаго мꙋче́нїѧ · Весели́сѧ ма́ти съ ча́ды твои́ми , понеже а҆ꙁъ сп҃сꙋ т҄ѧ гл҃етъ г҃ь · Въспомѧни́ же ча́да твоѧ спѧ́щїѧ понеже а҆ꙁъ и҆ꙁведꙋ и҆хъ ѿ стра́нъ ꙁемлѧ̀ и҆ по млⷵти мое́и с ними сътворю̀ , млⷵтиⷡ‍҇ ѹ҆бо е҆смь гл҃етъ г҃ь вседръжи́тель · ѻ҆бои̑ми́ же ча́да твоѧ дондеже а҆ꙁъ прїидꙋ̀ и҆ млⷵрдъствꙋ́ю ѻ҆ нихъ . и҆сто́чники ѹ҆бо моѝ и҆ꙁобилꙋютъ , и҆ блⷣть моѧ не ѻ҆скꙋдѣ́етъ · а҆́ꙁъ е҆́ꙁдра вꙁѧ́хъ повеле́нїе ѿ г҃а на горѣ ѻ҆ри́въ , і҆ идо́хъ къ і҆и̑л҃ьтѧномъ , къ ни́м же е҆гда прїидо́хъ небрего́ша м҄ѧ , и҆ ѹ҆ничижи́ша ꙁаповѣдь гн҃ю сегоже ради гл҃ю ва́мъ ꙗ҆ꙁы́цы е҆же слы́шите и҆ раꙁꙋмѣ́ите , и҆ ча́ите па́стырѧ ва́шего и҆же да́сть ва́мъ поко́и вѣчныи , понеже ѻ́нъ ѹ҆же блиⷥ е҆сть , і҆ и́мать прїити въ и҆сконча́нїи вѣка · Бꙋдѣте же гото́вы к̾ воꙁда́нїю црⷵтвїѧ , свⷮѣ б҄о вѣчныи въꙁ̾сїѧ́етъ на́ вы въ вѣки · Бѣжи́те сѣни вѣка сего и҆ наслади́тесѧ весе́лїѧ сла́вы ва́шеѧ , а҆́ꙁъ свѣдѣтельствꙋю сп҃сителемъ мои̑мъ · преда́ныи да́ръ прїимете и҆ веселитесѧ бл҃годарѧ́ще приꙁва́вшаго в҄ы въ црⷵтво нбⷵное . въста́нѣте же и҆ сто́ите , и҆ сматрѧ́ите число̀ ꙁна́мена́ныхъ на́ бракъ гн҃ь въꙁврати́вшихсѧ ѿ сѣни вѣка сего , и҆ вꙁѧ́шⷶ преи̑спрещре́нно ѻ҆дѣнїе ѿ г҃а . прїимѝ число̀ твое сїѻ́не и҆ ѻ҆деждѝ и҆хъ ѻ҆дѣꙗ҆́нїемъ бѣлымъ и҆же и҆спо́лниша ꙁа́конъ гн҃ь , и҆спо́лнь б҄о число̀ ча́дъ твои̑хъ , и҆́хже жела́ше · Молю̀ и҆ крѣпость бж҃їю да бꙋдⷮꙋ ѻ҆сщ҃енны лю́дїе твоѝ приꙁва́ныи и҆ꙁ нача́ла , а҆ꙁъ е҆́ꙁдра видѣхъ в̾ сїѻ́нѣ не сочте́ныи со́ньмъ людїи , и҆же вс҄и пою́ще славѧ́ще г҃а . посредѣ же и҆хъ б҄ѣ ю҆́ноша высоча́ишїи во́ꙁрастомъ паⷱ‍҇ всѣхъ , и҆же полага́ше вѣнцы̀ на главꙋ кое̑го́ждо  , а҆ꙁ же дивиⷯсѧ ѕѣло и҆ въпроси́хъ а҆́гг҃ла гл҃ѧ , чт҄о сꙋть сїи г҃и . ѻ҆́н же ѿвѣща̀  , сїи сꙋть и҆же совлеⷦ‍҇шїисѧ соѻ҆дѣꙗ̑нїи сме́ртныⷯ и҆ ѻ҆бле́кшїисѧ въ бесме́ртныѧ , и҆ нн҃ѣ вѣнча́ютсѧ и҆ прїемлюⷮ фꙋни́ки и҆же и҆сповѣдаша и҆мѧ̀ гн҃е · И҆ па́ки въпросиⷯ а҆гг҃ла ѻ҆ ю́ноши . кт҄о б҄ѣ и҆же полага́ше на ниⷯ вѣнца̀ , и҆ свѣти́лники в рꙋцѣ предаѧ́ше . ѻ҆́н же ѿвѣща̀  , с҄е еⷵ сн҃ъ бж҃їи , е҆гоже и҆сповѣда́ша въ вѣцѣ сеⷨ · И҆ ѕѣло м҄и чесны бы́ша и҆же съ крѣпостїю воѻ҆рꙋжа́шаⷵ ꙁа и҆мѧ̀ гн҃е · И реⷱ‍҇ м҄и а҆гг҃лъ и҆дѝ и҆ воꙁвѣстѝ сїа лю́деⷨ моиⷨ , кацы̀ и҆ ко́ль ве́лїа вїдⷧ‍҇ѣ е҆си чюдеса̀ гн҃ѧ ·
Глⷡ‍҇а г҃ · Лѣта , л҃ го , раꙁоренїе гра́дⷶ е҆гда̀ бѣхъ въ вавѷлонѣ и҆ лежахъ на ѻ҆́дрѣ скорбѧ́щи , прихожда́хꙋ же м҄и мышленїѧ  . ꙗ҆ко ви́дѣхъ ѻ҆пꙋстѣнїе сїѻ́на , и҆ мно́жество ве́лїе живꙋщихъ въ вавѷлонѣ , и҆ того ради быⷯ ѕѣло смꙋщенъ въ срⷣци , и҆ нача́хъ ѹ҆милен̾ными словесы гл҃ати къ вы́шънемꙋ , ѠѼ влⷣко г҃и . т҄ы са́мъ реклъ е҆си ѿ нача́ла полага́ющи ѻ҆снова́нїѧ ꙁе́мли , и҆ повелѣлъ е҆си лю́дем̾ е҆гда̀ далъ а҆да́мꙋ плоть мр҃твенꙋ , и҆же б҄ѣ дѣ́ло рꙋкъ твои̑хъ , и҆ въдх҃нꙋлъ е҆си во́нь дх҃ъ животенъ , и҆ бы́сть живъ преⷣ тобо́ю , и҆ въвеⷧ‍҇ е҆си е҆го в ра́и е҆же насади десница твоа̀ , прежⷣе неже проѕѧ́бе ꙁемлѧ̀ . и҆ ꙁавѣща е҆мꙋ съхранити ꙁаповѣди твоѧ̀ и҆же престꙋпи ѧ҆̀ · Того ради преда́лъ е҆си и҆̀ и҆ ро́дъ е҆го въ смр҃ть , и҆ ѹ҆мно́жи́сѧ мно́жество ꙗ҆ꙁы́къ людїи иⷨже нѣсть числа̀ . и҆ е҆гда̀ кои̑ждо роⷣ послѣдова по́хотемъ своиⷨ , съдѣлова́ющи ди́внаѧ преⷣ тобо́ю . гордѧ́щи повеленїеⷨ твоиⷨ  . пакиⷤ‍ⷷ во времѧ навеⷧ‍҇ е҆си на ниⷯ потопъ . и҆ потребиⷧ‍҇ е҆си живꙋщиⷯ на ꙁемлѝ . и҆ бысть въ е҆ді́нокождо же и҆хъ ꙗ҆ко а҆да́мъ ѹ́мретъ  , токмо ѻ҆ста́виⷧ‍҇ е҆си е҆ді́ного ноа и҆ с̾ сѣменеⷨ е҆го , и҆ꙁ негоже роди́шасѧ всѣ правеⷣнїи . и҆ ꙗ҆́ко начаша мно́житисѧ на ꙁемлѝ живꙋщи , и҆ раⷥмно́жисѧ число̀ сн҃овъ но́евыхъ , и҆ꙁ ни́хже лю́дїе и҆ ꙗ҆ꙁы́цы мно́ѕи и҆ꙁыидо́ша · Съгрѣшенїѧ послⷣѣнихъ , превъꙁыидо́ша непра́вдꙋ прежни́хъ . и҆ бы́ша лꙋка́ви преⷣ тобо́ю . ѻ҆баче же и҆ꙁбра́лъ е҆си себѣ ꙁ ниⷯⷯ мꙋж́а е҆мꙋже и҆мѧ бы́сть а҆врааⷨ е҆гоже въꙁлю́билъ е҆си . и҆ скаꙁа̀ е҆мꙋ хотѣнїѧ своѧ̀ , и҆ сътворѝ с ни́мъ ꙁавѣтъ вѣчныи , ѻ҆бѣща́ющи не ѻ҆стави́ти наслѣдъствїѧ е҆го · Є҆гда́ же даде е҆мꙋ і҆саа́ка , і҆ и҆саа́кꙋ даде і҆а́кова і҆ и҆сава , и҆ꙁбраⷧ‍҇ е҆си себѣ і҆а́кова , і҆сава же ѿве́рже , и҆ раꙁ̾мно́жисѧ і҆аковъ въ мно́жество ве́лїе · И҆ бысть е҆гда̀ и҆ꙁвелъ е҆си и҆ꙁъ е҆гѷпта сѣмѧ е҆го , приведѐ и҆̀ къ горѣ сїнаѝ , преклони́лъ е҆си нб҃са и҆ смири ꙁемлю . поколѣба́лъ е҆си вселе́нꙋю , и҆ трепета́ти сътвори́лъ е҆си беꙁднѣ . и҆ воⷥмꙋтилъ е҆си ми́ръ . и҆ проидеⷮ сла́ва твоѧ̀ вра́ты четвертыми , ѻ҆гнеⷨ и҆ ꙁемнымъ трѧсе́нїемъ и҆ вѣтромъ , и҆ мра́ꙁомъ · да дасѝ ꙁако́нъ сѣмени і҆аковлю , и҆ ро́дꙋ і҆и̑л҃евꙋ прилѣжа́нїе · Точїю не ѿꙗ҆́лъ е҆си срⷣце лꙋка́во да ꙁаконъ твои сътвори́тъ в ни́хъ приѻ҆брѣтенїе , срⷣце б҄о лꙋка́во носѧ̀ пр́ьвыи а҆да́мъ , престꙋпѝ и҆ побѣжеⷩ‍҇ бысть , и҆ та́ко вс҄и и҆же ѿ него роди́шасѧ , и҆ б҄ѣ всегда недꙋ́гъ съпрѧжеⷩ‍҇ съ ꙁако́номъ въ срⷣцахъ члч҃ескихъ лꙋка́вна ради коренѧ , тако и҆же чт҄о б҄ѣ бл҃го преста . и҆ чт҄о бѣ ѕл҄о наста̀ и҆ преидо́ша времена̀ и҆ сконъча́шасѧ лѣта . и҆ въꙁдви́глъ е҆си себѣ раба̀ и҆мене́мъ дв҃да . е҆мꙋже повелѣ соѕида́ти граⷣ и҆́мени твое̑мꙋ , и҆ приноси́ти т҄ꙋ ѳимїѧⷨ и҆ жертвꙋ · И҆ е҆гда̀ б҄ѣ мно́га лѣта , живꙋщїа въ тоⷨ гра́дѣ , ѿстꙋпи́ша послѣдꙋ́юще лꙋка́вомꙋ мышленїю а҆да́мовꙋ , и҆ вс҄ѧ наслⷣѣствїа е҆го . поне́же и҆ са́ми бы́ша срⷣцеⷨ лꙋка́ви . того́ же ра́ди граⷣ твои предалъ е҆си в рꙋки вра́гъ твоиⷯ , ни л҄и лꙋчша́ѧ сътвори́ша и҆же ѻ҆бита́ют̾ въ вавѷлонѣ . и҆ того ради владѣ́ют̾ сїѻ́номъ · И҆ бы́сть е҆гда̀ прїидо́хъ ꙁд̑ѣ и҆ ви́дѣхъ непра́вды и҆́мже нѣсть числа̀ . и҆ мно́гихъ съгрѣша́ющихъ ви́дѣ дш҃а моѧ̀ да́же до л҃ лѣта , и҆ ѹ҆жасесѧ срⷣце моѐ и҆же ви́дѣхъ мно́жество престꙋ́пныхъ , и҆ како е҆си иⷨ тръпѣлъ съгрѣшающимъ , ѿпꙋща́ющи тⷨѣ и҆же лꙋка́вое творѧ́хꙋ , и҆ погꙋби́лъ е҆си лю́дїе твоѝ съхраниⷧ‍҇ же е҆си враги твоа . не воꙁвѣщающи никомꙋ́же , вои҆́стиннꙋ не вѣм̾ како сїѧ враꙁꙋмѣти и́мамъ , е҆да сꙋть дѣла добрѣ́ишаѧ вавѷлонскїѧ нежели сїѻ́ньскїѧ , е҆гда̀ поꙁна́ша тебѐ прочїѝ ꙗ҆ꙁы́цы паче і҆и̑л҃ѧ . и҆ кацыи ꙗ҆ꙁы́цы ѹ҆вѣри́ша свѣдѣтельствꙋ твое̑мꙋ ꙗ҆коже і҆а́ковль , тⷯѣ б҄о м̾ꙁа не и҆ꙁъꙗ̑влѧ́етсѧ . и҆ трꙋдъ и҆хъ не тво́ритъ кори́сти . поне́же живꙋщи и҆ ходѧ́щи по́средѣ ꙗ҆ꙁы́къ ви́дѣхъ ѧ҆̀ процвѣта́юща . чтоже и҆же не въспомѧнꙋша повелѣнїи твоиⷯ . нн҃ѣ же и҆ꙁмѣрѝ на мѣрилехъ лꙋка́въствїе на́ше съ лꙋка́в̾ствїемъ прочїихъ живꙋщихъ на ꙁемлѝ , и҆ нигдѣ не ѻ҆брѧ́щетсѧ и҆мѧ твое толи́ко въ і҆и҃ли . и҆ е҆гда̀ не съгрѣши́ша преⷣ тобо́ю живꙋщїи на ꙁемлѝ · И҆лѝ ко́и ꙗ҆ꙁы́къ та́ко въꙁдръжа́лъ ꙁа́повѣди твоа̀ . въи́стиннꙋ толи́ко сїѝ съхранѧ́ше повеленїѧ твоа̀ , а҆ не ꙗ҆ꙁы́цы ·
Глⷡ‍҇а , д҃ · Тогда̀ ѿвѣща̀ къ мнѣ а҆гг҃лъ е҆мꙋже и҆мѧ ѹ҆рїи̑лъ , и҆же по́слаⷩ‍҇ б҄ѣ къ мнѣ , и҆ рече м҄и въ ѹ҆́жасѣ и҆стꙋпѝ срⷣце твоѐ въ вѣ́цѣ семъ , поне́же хо́щеши и҆спыта́ти пꙋти вы́шнего , а҆ꙁ же ѿвѣщаⷯ · Та́ко е҆сть г҃и мо́и , ѻ҆́н же къ мнѣ рече си́це . тр҄и пꙋтѝ по́сланъ е҆смь покаꙁа́ти тебѣ и҆ тр҄и подо́бїѧ преⷣста́вити преⷣ тобо́ю . ѿ ни́х̾же е҆гда̀ м҄и е҆ді́нꙋ и҆ꙁ̾ꙗ̑ви́ши  . а҆́ꙁъ ти покажꙋ̀ пꙋть е҆го́же жела́еши ви́дѣти . и҆ наѹ҆чю т҄ѧ ѿкꙋ́дꙋ въ срⷣце лꙋка́во прихо́дитъ , и҆ реко́хъ въꙁвѣстѝ г҃и мои , и҆ рече  , и҆дѝ і҆ и҆ꙁва́жи м҄и ѻ҆гнѧ̀ тѧ́гость , и҆ли и҆ꙁ̾мѣ́ри дыха́нїе вѣтра , и҆ли въꙁ̾врати въспѧ́ть дн҃ь и҆же ми́мои̑дѐ · А҆́ꙁ̾ же ѿвѣща́хъ , е҆гда̀ ли сїа чл҃къ сътво́ритъ , е҆же т҄ы хо́щеши ѿ мене ѹ҆вѣ́дити; ѻ҆́нже реⷱ‍҇  , въпрошꙋ̀ ли т҄ѧ ка́ко е҆сть мно́го жили́ща посреⷣ‍ꙵ мо́рѧ , и҆ли ка́ко мно́го и҆сто́чникъ ѿ нача́ла бе́ꙁдны , и҆ли и҆сто́чниковъ на ѻ҆крꙋꙁѣ нбⷵнѣмъ , и҆ли чт҄о сꙋть предѣлы ра́иски , и҆ бꙋ́деши ѿвещати и҆ въ бе́ꙁднꙋ не снидоⷯ ни во а҆́дъ па́ки , ни на нб҃са нико́лиже въꙁыидо́хъ · Нн҃ѣ же ѻ҆ се́мъ не въпроси́хъ т҄ѧ , толи́ко ѻ҆̑ ѻ҆гнѝ и҆ вѣтрѣ , и дн҃и во́ньже е҆си пребыва́лъ , и҆ беꙁ̾ си́хъ ве́щеи бы́ти не мо́жеши , ты же ѻ сихъ ничт҄о ми ѿвѣща̀  · И҆ па́ки м҄и рече , чт҄о е҆сть твое̑го , и҆ чт҄о с тобо́ю и҆ꙁрастѐ , ꙁна́ти не мо́жеши · И҆ ка́коже сїи сꙋ́дъ твой въꙁмо́жетъ ѻ҆бъꙗ҆́ти пꙋтѝ вы́шнѧго , и҆ли свѣтъ и҆ꙁ̾внꙋ̀ растлѣ́нъ , ка́ко и҆́мать раꙁꙋмѣти растлѣ́нїе е҆же а҆ꙁъ ꙁрю̀ . и҆ реко́хъ къ немꙋ , лꙋчши дабы е҆смы̀ не бы́ли , нежели бы́ти живꙋще въ ѕлѣ и҆ претрьпѣвати невѣ́дꙋще чесо̀ ра́ди · ѻ҆́нъ же ѿвѣща̀ м҄и  , прїидоⷯ къ нѣ́кои пꙋсты́ни , и҆деже древа совѣтъ сътвори́ша гл҃ющи , прїидѣте і҆ и́демъ и҆ двигнемъ бра́нь на́ море да преⷣ на́ми побѣ́гнетъ · И҆ да сътво́римъ себѣ и҆́ныѧ дꙋбра́вы · Та́коже и҆ волны̀ мо́рскїи совѣтъ сътвори́ша гл҃юще . поидимъ и҆ двигнѣмъ бра́нь на лѣсы по́льныѧ , да побѣди́вши и҆хъ въспрїимемъ себѣ и҆́ное мѣсто · Мышле́нїѧ же лѣсовъ б҄ѣ пра́ꙁна . поне́же прїиде ѻ҆́гнь и҆ пож̾же иⷯ , та́коже и҆ во́лнъ мо́рьскихъ , поне́же въꙁдержа̀ и҆̀ пѣсо́къ и҆ не дадѐ иⷨⷨ · И҆ е҆гда̀ бы е҆си бы́лъ сꙋдїѧ и҆хъ , кое̑го бы е҆си ѿ сихъ ѻ҆правда́лъ , и҆ли ви́нна сътвори́лъ · ѿвѣща́хъ а҆ꙁъ  , въи҆́стиннꙋ въ совѣтъ сꙋетенъ въда́шасѧ , понеже ꙁемлѧ̀ да́на лѣсоⷨ , и҆ мо́рю мѣ́сто , е҆же ноша́ше во́лны е҆го , ѻ҆́н же рече къ мнѣ  , пра́во рассꙋди́лъ е҆си , чесоже ради себе не сꙋ́диши , поне́же ка́ко ꙁемлѧ̀ дꙋбра́вамъ и҆ мо́ре же волнамъ свои̑мъ да́но е҆сть , та́коже и҆же ѻ҆бита́ютъ на ꙁемлѝ · Толи́ко вещи ꙁе́мныѧ раꙁꙋмѣва́юⷮ , а҆ е҆же на́ нб҃си і҆ и́же на высотѣ и҆хъ , И҆ ѿвѣща́хъ си́це , молю́ ти сѧ г҃и , мн҄ѣ да́стьсѧ ѹ҆́мъ раꙁꙋмѣнїѧ , не бо̀ хотѣхъ въпроси́ти ѻ҆ вы́шниⷯ твои̑хъ . но ѻ҆ сихъ и҆же всегда̀ в наⷵ быва́ютъ , чесо ра́ди і҆и̑л҃ь да́нъ въ порꙋга́нїе ꙗ҆́ꙁы́комъ · И҆ чесо̀ ра́ди лю́дїе твоѝ въꙁлю́бленїи да́ны ꙗ҆ꙁы́комъ нечести́вымъ · И҆ чесо̀ ра́ди ꙁако́нъ ѿц҃ъ на́шихъ в па́гꙋбꙋ , иⷥведе́нъ бы́сть и҆ расмотре́нїе писа́нїи не сꙋть · Чесо ра́ди веꙁдѣ ѻ҆бита́ем̾ ꙗ҆́ко гꙋсе́ница , живꙋщи въ вели́цеⷨ стра́сѣ и҆ ѹ́жасѣ . и҆ недосто́ины е҆смы̀ млⷵти твое̑ѧ наслѣди́ти · И҆ чт҄о сътворимъ съ и҆менемъ своиⷨ , е҆гоже м҄ы нарица́емъ , сїа сꙋть е҆го́же а҆ꙁъ въпраша́ю , ѻ҆́н же рече , коли́ко бо́леи въпраша́ти и҆́маши , толи́ко бо́ле и҆ ѹ҆диви́шисѧ · Поне́же нꙋж́но прилежитъ вѣ́къ проитѝ , и҆ не въꙁмо́жеши раꙁꙋмѣти чт҄о пра́веⷣныⷨ ѻ҆бѣща́нна сꙋть · Поне́же непра́вды і҆спо́лнь вѣкъ се́и и҆ немощеи . а҆ ѻ҆ неⷨⷨже въпраша́еши въꙁвѣщꙋ тебѣ , насѣѧшасѧ лꙋка́в̾ствїа , и҆ не ѹ҆̀ прїиде поги́бель е҆го , и҆ е҆гда̀ ли не въꙁвратиⷮсѧ е҆же сѧ насѣѧ̀ , и҆ не погꙋби́тсѧ мѣ́сто и҆де́же насѣ́ѧно лꙋка́в̾ство , не прїидетъ гдѣ насѣѧ́но е҆сть бл҃го , поне́же ꙁе́рно сѣ́мени ꙁла́го , е҆же въсѣѧ́но въ срⷣце а҆да́мово , и҆ꙁ нача́ла ка́ко мно́го ѕл҄а родѝ и҆ до нн҃ѣ . и҆ родиⷮ да́же до жа́твы , воньмѝ самъ себѣ , ка́ко мно́го ѹ҆мно́жи пло́да ѕла́го ꙁе́рно сѣмени лꙋка́ва , и҆ гдѣ бꙋ́дꙋтъ не съчте́ныѧ лꙋка́в̾ства посѣ́ены , ка́ко бꙋ́детъ ве́лїе пожа́тїе ѹ҆гото́вано . не ѿвѣщахъ гл҃ѧ , когда , и҆ въ кое вре́мѧ сїа бꙋ́дꙋтъ , и҆ чесо ра́ди кра́т̾ки и҆ не бл҃ги лѣта на́ша , ѻ҆́нже рече не бꙋ́ди ско́ръ паче вы́шнѧго , поне́же въсꙋе прилежи́ши е҆го превы́шити и҆же ѹ҆́жасъ твои мно́гъ , е҆да̀ не въпраша́ша дш҃а пра́веⷣныхъ ѻ҆ тацⷯѣ ве́щаⷯ въ ꙁатворе́нїю свое̑мъ гл҃ѧ · доко́лѣ та́ко надѣ́ющисѧ бꙋ́демъ , и҆ е҆гда̀ прїидꙋтъ намъ пло́ды жа́твы на́шеѧ въспрїѧ́тїе м̾ꙁды̀ · а҆рхаа̑гг҃лъ же ѹ҆рїи̑лъ ѿвѣща̀ м҄и . е҆гда̀ и҆спо́лнитсѧ число̀ сѣмени въ васъ , ꙗ҆́ко въ скала́хъ вѣ́къ , мѣ́рꙋ мѣри́л̾ времена и҆ число́мъ съчте часы̀ , и҆ не въсколѣба̀ ни въꙁбꙋдѝ , да́же и҆споⷧ‍҇нитсѧ преⷣрече́ннаѧ мѣ́ра · И҆ ѿвѣща́хъ гл҃ѧ , ѠѼ влⷣко г҃и . н҄о и҆ м҄ы сиⷯ исполнены нече́стїа , и҆ наⷵ ради е҆гда ли не прїидетъ жа́тва пра́ведныⷯ , ра́ди грѣхо́въ ѻ҆бита́ющиⷯ на ꙁемлѝ , ѻ҆́нже рече , и҆ди и҆ въпроси и҆мꙋщаѧ въ чре́вѣ , е҆гда ли носи́вши ѳ҃ мⷵцеи въꙁмо́жетъ живо́тъ е҆ѧ̀ в себѣ съдрьжа́ти пло́дъ , и҆ а́ꙁъ ѿвѣщаⷯ , въи҆́стиннꙋ не въꙁмо́жетъ  · ѻ҆́нже ѿвѣща̀ , въ преи̑споⷣнихъ ѻ҆би́тели дш҃ъ сꙋть подо́бныѧ животꙋ . поне́же ка́ко родѧ́щаѧ хо́щетъ въско́рѣ роди́ти , та́кожде сїи хо́щꙋтъ да ѿдадꙋтъ и҆мъ вданое , иꙁ нача́ла же въꙁвѣщꙋ , і҆ и҆ꙁ̾ꙗ̑влю тебѣ е҆го́же хо́щеши сматрѧ́ти , и҆ ѿвѣщаⷯ е҆гда ли ѻ҆брѣто́хъ блгⷣть преⷣ тобо́ю · И҆ е҆гда ли въꙁмо́жно сїѧ и҆ а́ꙁ̾ъ же досто́и̑нъ ли покажи м҄и  , е҆гда̀ ли бо́леи е҆сть вре́мени прїидꙋщаго нежели преидꙋщаго , и҆ли преидꙋщаго , нежели прїидꙋщаго  · Вѣ́мъ бо е҆же преиде , того же не вѣ́мъ чт҄о прїити и҆́маⷮ · ѻ҆́н же реⷱ‍҇ ста́ни ѻ҆деснꙋ́ю менѐ , аⷥ же тебѣ и҆ꙁ̾ꙗ̑влю при́т̾чею , и҆ ста́хъ и҆ ви́дѣхъ и҆ с҄е пе́щь горѧ́щаѧ про́идеⷮ предо мно́ю . е҆гда же пла́мень преста̀ , и҆ ды́мъ е҆щѐ ѻ҆ста̀ посемъ проиде же предо мно́ю ѻ҆́блакъ и҆сполнь воды̀ . и҆ꙁ него́же сѧ и҆спꙋсти до́ждь ве́лїи . и҆ е҆гⷣа про́иде стремленїе дожда , ѹ҆мно́жишасѧ на неⷨ ка́плѧ . и҆ реⷱ‍҇ къ мнѣ . внима́и себѣ , ꙗ҆́ко растеⷮ дожⷣь на́ипаⷱ‍҇ неже ка́пли , и҆ ѻ́гнь неже ды́мъ · Та́ко бо́льшаѧ е҆сть мѣ́ра неже пре́иде , преѹ҆мно́жиша же ка́плѧ и҆ дыⷨ . и҆ си́це молиⷯсѧ  , е҆да лѝ а́ꙁъ та́ко доⷧ‍҇го жи́ти и́маⷨ , и҆ли чт҄о и́мать прїити в та̀ времена̀ и҆ ѿвѣща́ ми гл҃ѧ · Ѡ҆ ꙁна́менїѧхъ си́хъ и҆же м҄ѧ въпраша́еши , ѿ ча́сти могꙋ т҄и гл҃ати , толи́ко нѣсмь по́сланъ да повѣмъ тебѣ ѻ҆ животѣ твоеⷨ н҄о не свѣмъ ·
Глⷡ‍҇а , е҃ · Ѡ ꙁна́менихъ же прїидетъ вре́мѧ , и҆же живꙋщїи на ꙁемлѝ ѻ҆бремене́ни да́ньми ве́лїими , и҆ съкры́етсѧ пꙋть пра́вды , и҆ бꙋдетъ црⷵтво непло́дно ѿ вѣры · И҆ ѹ҆множитсѧ непра́вда бо́леи нежели нн҃ѣ ви́диши , и҆ нежели е҆си слы́шалъ  , ꙁемлѧ̀ в ню́же вни́деши , і҆ ю́же ви́диши и҆же нн҃ѣ црⷵтвꙋ́етъ , ѹ҆ꙁрѧⷮ е҆ѧ̀ ѻ҆пꙋстѣнꙋ , и҆ да́сть л҄и тебѣ вы́шнїи жи́вꙋ бы́ти . ѹ҆́ꙁриши по тре́теи трꙋбѣ и҆же въско́рѣ сл҃нце въꙁсїѧ́етъ в нощи , и҆ лꙋна три́щи на днь . и҆ ка́паетъ кро́вь ѿ дре́ва , и҆ ка́мень дасть гла́съ свои . и҆ въꙁъшата́ютсѧ лю́дїе  , и҆ то́и бꙋдетъ црⷵтвова́ти е҆гоже сѧ ненадѣ́ютъ живꙋщїи на ꙁемлѝ . и҆ пти́цы пре́идⷮꙋ ѿ мѣста свое̑го . и҆ мо́ре содоⷨское ры́бы ѿме́щетъ , и҆ да́сть гла́съ нощъ и҆же мно́ꙁїи не ꙁна́ша , и҆ вс҄и ѹ҆слы́шаⷮ гласъ е҆го , и҆ трꙋси бꙋдⷮꙋ по мѣстехъ мно́ѕѣхъ . и҆ ѻ́гнь беⷥпрестани ѻ҆пꙋститсѧ . и҆ ѕвѣрїе польстїи преселѧ́тсѧ  , и҆ же́ны болѣꙁнивыѧ родѧтъ ди́внаѧ . и҆ въ сла́дкихъ вода́хъ сла́ны ѻ҆брѧ́щꙋтсѧ , и҆ прїатели всѣхъ сами собою ѻ҆полчаюⷮсѧ . и҆ съкрысѧ тогда ѹ҆́м̾ и҆ ра́ꙁꙋмъ раꙁлꙋчитсѧ в̾ храни́лищи свое̑мъ , і҆ и҆ꙁы́щетсѧ ѿ многихъ и҆ не ѻ҆брѧ́щетсѧ · Непра́вда же и҆ невъꙁдержанїе ѹ҆мно́житсѧ на ꙁеⷨлѝ . и҆ вопроситъ странꙋ ближнїю свою , и҆ речетъ , ни ли по тебѣ преидетъ правда правость творѧщи . и҆ т҄о ѿмещꙋтсѧ , и҆ бꙋдетъ в то̀ времѧ ѹ҆поваю̑тъ чл҃ци и҆ не воспрїимꙋтъ трꙋдѧⷮсѧ и҆ не ѹ҆правлѧ́ютъ пꙋти и҆хъ . сїѧ ꙁна́менїѧ повелѣно гл҃ати тебѣ , ѿпꙋщено е҆сть мнѣ , и҆ а́ще помоли́шисѧ па́ки и҆ въспла́чешисѧ ꙗ҆́ко и҆ нн҃ѣ . и҆ пости́шисѧ седмь дн҃їи е҆ще бо́леи ѹ҆слы́шиши и҆ воꙁбнⷡ‍҇ꙋ и҆ тѣло моѐ ѹ҆страшиⷵ ѕѣло , и҆ дш҃а моѧ ѹ҆трꙋди́сѧ ꙗ҆́ко и҆щеꙁѐ . держа̀ м҄ѧ и҆же прїиде а҆гг҃лъ и҆же гл҃аше в̾ м҄ѧ и҆ ѹ҆крѣпѝ м҄ѧ , и҆ поста́ви м҄ѧ на нога́хъ . и҆ бы́сть в но́щь в̾торꙋ́ю и҆ прїиде къ мн҄ѣ салаѳїель во́жъ лю́демъ , и҆ рече мн҄ѣ гдѣ бѧ́ше . и҆ въскꙋю лице твое ско́рбно . и҆л҄и не вѣси ꙗ҆́ко тебѣ въвѣре́нъ е҆сть і҆и̑л҃ь въ странѣ преселе́нїѧ иⷯ . въста́ни б҄о и҆ вкꙋсѝ хлѣба  . и҆ не ѻ҆пꙋстѝ насъ ꙗ҆́ко па́стыръ ста́до свое в рꙋки влъкомъ лꙋка́вымъ . и҆ реко́хъ е҆мꙋ , и҆ди ѿ менѐ . и҆ не приближишиⷵ ко мнѣ и҆ ѹ҆слы́шалъ ꙗ҆ко реко́хъ . и҆ ѿи́де ѿ менѐ , а҆ а́ꙁъ пости́хсѧ дн҃їи сеⷣмь стенѧ́щи и҆ пла́чющи . ꙗ҆́ко мн҄ѣ ꙁаповѣда ѹ҆рїель а҆гг҃лъ . и҆ бы́сть по дн҃и седмихъ . и҆ па́ки помышле́нїе срⷣца мое̑го трꙋдно бѧ́ше мн҄ѣ ѕѣло и҆ въспрїѧ̀ дш҃а моѧ дх҃ъ ра́ꙁꙋменъ и҆ па́ки нача̀ гл҃ати преⷣ вы́шнимъ словеса̀ , и҆ рѣхъ . ѠѼ влⷣко г҃и ѿ всⷯѣ дꙋбра́въ ꙁем̾скихъ и҆ ѿ всѣхъ дре́въ е҆го и҆ꙁбра́лъ е҆си виногра́дъ е҆ді́ныи . ѿ всѣхъ ꙁе́мль вселе́нныѧ и҆ꙁбра́лъ е҆си себѣ ѹ҆до́лїе е҆ді́но . и҆ ѿ всѣхъ цвѣтъ селныхъ и҆ꙁбра́лъ е҆си себѣ кри́нъ е҆ді́нъ . и҆ ѿ всѣхъ бе́ꙁд̾нъ мо́рьскиⷯ и҆сполнилъ е҆си себѣ и҆сто́чниⷦ‍҇ е҆дїнъ . и҆ ѿ всѣхъ соꙁида́нїи гра́доⷡ‍҇ ѻ҆ст҃илъ е҆си себѣ сїѻ́нъ , и҆ ѿ всѣхъ сътворе́нїи летѧ́щихъ и҆меновалъ е҆си себѣ голꙋби́цꙋ е҆ді́нꙋ , и҆ ѿ всѣх̾ сътворе́нїи скота̀ прови́дѣлъ е҆си себѣ ѻ҆вцꙋ̀ е҆ді́нꙋ , и҆ ѿ всѣхъ ѹ҆мно́женыхъ лю́дїи и҆ꙁыска́лъ е҆си себѣ лю́ди е҆ді́ны . и҆ ѿ всѣхъ и҆скꙋше́нъ ꙁако́нъ , да́лъ е҆си семꙋ е҆гоже желⷧ‍҇ѣ е҆си людїи · И҆ нн҃ѣ г҃и въскꙋю преда́лъ е҆си е҆ді́нъ мно́гимъ . и҆ ѹ҆гото́валъ е҆си на е҆ді́нъ ко́рень мно́ги и҆́ныѝ , и҆ расточи́лъ е҆си е҆ді́нъ твои въ мно́ꙁѣхъ и҆ потопта́ша е҆го , и҆же проти́вꙋ гл҃ющаго во́ли твое́и . е҆ще твои̑хъ ꙁавѣтъ не вѣровахꙋ . и҆ а́ще ненавидѧ́ще ненави́дѣлъ е҆си лю́ди твоѧ̀ . твои̑ми рꙋка́ми и҆́маши накаꙁа́ти · И҆ бы́сть е҆гда̀ гл҃алъ е҆смь словеса̀  , и посла́нъ е҆сть а҆гг҃лъ и҆же пре́жде прїиде къ мн҄ѣ въ проходѧ́щꙋю но́щь . и҆ рече м҄и ѹ҆слы́ши м҄ѧ и҆ наѹ҆чю т҄ѧ . и҆ воⷩ‍҇ми мѝ и҆ преⷣложꙋ̀ преⷣ тобо́ю , и҆ реко́хъ . гл҃и г҃и мои . и҆ рече къ мн҄ѣ , ѕѣло въ ѹ҆жасѣ ѹ҆ма̀ сътворе́нъ е҆си ради і҆и̑л҃ѧ . и҆л҄и наи́паче въꙁлюби́лъ е҆си е҆го , неже сътвори и҆̀ . и҆ рѣхъ к не́мꙋ нѝ г҃и , н҄о болѧ́щи гл҃алъ е҆смь . мꙋ́чатъ б҄о сѧ лѧ́двїѧ моѧ по всѧ̀ ча́сы и҆́щꙋщи вꙁѧ́ти стеꙁю̀ вы́шнѧго . и҆ вꙁыска́ти ча́сть сꙋ́да е҆го . и҆ рече къ мн҄ѣ , не мо́жеши . и҆ реко́х̾ , почто̀ г҃и , и҆ почто̀ родиⷯсѧ и҆л҄и въскꙋ́ю не сътвори́сѧ ѹ҆тро́ба мт҃ри моеѧ мн҄ѣ гро́бъ , да не ви́дⷯѣ трꙋда і҆а́ковлѧ и҆ беꙁъси́лїѧ ра́ди і҆и̑л҃ева . и҆ рече къ мн҄ѣ . сочтѝ м҄и сїе и҆же е҆гда̀ не прїидо́ша . и҆ соберѝ м҄и раскро́пленыѧ ка́пли , и҆ ѻ҆ꙁеленѝ м҄и сꙋхїѧ цвѣты , и҆ ѿврьꙁѝ м҄и ꙁапертыѧ храни́лища , і҆ и҆ꙁведѝ м҄и ꙁатворе́ны в ни́хъ вѣтры , покажѝ м҄и гла́сꙋ ѻ҆́браꙁъ , и҆ тогда покажꙋ̀ т҄и трꙋдъ и҆же жеда́еши ви́дѣти и҆ рѣхъ , ѠѼ влⷣко г҃и , кто́ бо е҆сть и҆же можетъ сїѧ ви́дѣти . то́кмо и҆же съ чл҃ки ѻ҆бита́нїѧ не и҆́мать · А҆́ꙁ же беꙁꙋменъ и҆ ка́ко могꙋ гл҃ати ѻ҆ си́хъ и҆же менѐ въспро́сиши . и҆ рече къ мнѣ ка́ко не мо́жеши сътвори́ти е҆ді́нъ ѿ си́хъ и҆же гл҃ана сꙋть та́ко не мо́жеши ѻ҆брѣсти сꙋдъ мо́и . и҆лѝ въ ко́нецъ любо́въ ю҆́же лю́демъ ѻ҆бѣщахъ · И҆ рѣхъ чт҄о сътворѧⷮ и҆же предо мно́ю бы́ша . і҆ и́же с на́ми і҆ и҆же по на́съ . и҆ гл҃а къ мнѣ , вѣнцꙋ подобенъ сꙋдъ мо́и . ꙗ҆́ко не послⷣѣни́мъ по́ꙁднаѧ , та́ко не пр́ьвыⷨ ско́раѧ · И҆ ѿвѣщахъ и҆ реко́хъ . не могаше сътвори́ти и҆же сътворени сꙋть і҆ и҆же сꙋть і҆ и҆же приходѧ́ще сꙋть въ е҆ді́но да бы́стрѣе сꙋдъ тво́и пока́жеши · И҆ ѿвѣща къ мнѣ и҆ рече . не мо́жетъ тща́ти творе́нїе на тво́рца , и҆ н҄и снестѝ вѣка и҆хъ и҆же в немъ сътво́рени сꙋть въ е҆ді́но и҆ рѣхъ · Ка́ко гл҃еши рабꙋ̀ твое̑мꙋ . ꙗ҆́ко ѻ҆живлѧю̑щи ѻ҆живи́лъ е҆си , ѿ тебѐ сътво́рена творе́нїѧ въ е҆ді́но . и҆же б҄о снесло сътворе́нїе . мо́жетъ и҆ нн҃ѣ носи́ти настоѧ́щее въ е҆ді́но · И҆ реⷱ‍҇ къ мнѣ въпросѝ живота женьска . и҆ гл҃еши к не́и . и҆ а́ще ро́диши , въскꙋю по времени , моли б҄о еѧ̀ да ро́дитъ десѧⷮ въ е҆ді́но . и҆ реко́хъ не бо мо́жетъ , н҄о по времени · И҆ рече къ мнѣ . и҆ аⷥ дахъ матриси ꙁемъстѣи и҆ си́мъ и҆же просѣѧ́ни сꙋть на не́и по времени и҆́мже б҄о ѻ҆́браꙁомъ мла́денецъ не ро́дитъ т҄а и҆же ста́ра сꙋть · Та́ко а҆́ꙁъ раꙁ̾смотриⷯ ѿ себѐ сътвореныи вѣкъ . и҆ па́ки въспроси́хъ . и҆ рекохъ е҆гда̀ ѹ҆жѐ да́еши м҄и пꙋть гл҃ю преⷣ тобо́ю . и҆́мже мт҃и на́ша ѻ҆ не́иже гл҃алъ е҆си мн҄ѣ , е҆щѐ млада е҆сть ѹ҆жѐ ста́рости приближа́етсѧ . и҆ ѿвѣща къ мнѣ и҆ реⷱ‍҇ . въспросѝ еѧ̀ и҆же ро́диⷮ · И҆ речетъ тебѣ . гл҃еши б҄о е́и . въскꙋю коиⷯ роди́ла е҆си нн҃ѣ . нѣ сꙋть подо́бни тѣмъ и҆же преⷣ тобо́ю . н҄о мен̾ши во́ꙁрастом̾ . и҆ речетъ тебѣ т҄а и҆нїи сꙋть и҆же въ ю́ности силы рожⷣени сꙋть . і҆ и҆нїи же по времени ста́рости ѻ҆скꙋдѣ́ющи матриси роди́шасѧ раꙁꙋмѣи б҄о и҆ т҄ы ꙗ҆́ко ме́нши во́ꙁрастомъ е҆стѐ ѿ тѣхъ и҆же преже ваⷵ і҆ и҆же по ва́съ мен̾ши неже в҄ы , ꙗ҆́ко ѹ҆жѐ състарѣю́щее сътворенїе и҆ крѣпостѝ ю҆́ноши преминꙋющи · И҆ рекоⷯ молю г҃и а҆́ще ѻ҆брѧ́щꙋ блгⷣть преⷣ ѻ҆чима твои́ма . покажи рабꙋ̀ твое̑мꙋ и҆́мже посѣтиши сътворе́нїе своѐ ·
Глⷡ‍҇а , ѕ҃ · И реⷱ‍҇ къ мнѣ , ѿ нача́ла ѻ҆крꙋже́нїа ꙁемлѝ . и҆ пре́же ѻ҆снова́нїѧ предѣ́лъ , и҆ пре́же нежели ды́шꙋщи събра́нїѧ вѣтромъ , и҆ нежели шꙋмѣша гла́сы гро́мныѧ . и҆ пре́же нежели блиска́хꙋсѧ свѣтлости и҆ блиста́нїи . и҆ нежели ѹ҆твръди́шасѧ ѻ҆снова́нїѧ ра́искаѧ . и҆ нежели видѣшасѧ кра́снїи цвѣти . и҆ пре́же нежели ѹ҆крѣпи́шасѧ си́лы гиблющїисѧ . и҆ нежели събра́шасѧ беꙁ̾числе́наа во́инъства а҆гг҃льскаѧ . нежели въꙁнесе́нїѧ въ высотꙋ̀ въꙁдꙋ́хꙋ . и҆ пре́же нежели и҆менова́хꙋсѧ мѣры тврьⷣныа и҆ нежели въскꙋри́шасѧ пе́щи въ сїѻ́нѣ . и҆ нежели достиго́шасѧ настоѧ́щїи лѣта . и҆ пре́жⷣе нежели ѻ҆чюжⷣахꙋсѧ и҆хъ , и҆же нн҃ѣ съгрѣша́ют̾  . а нежели наꙁнамена́ни бы́ша тїи , и҆же вѣ́рꙋ събира́ша · Тогда же а҆ꙁъ мыслѧхъ и҆ сътворе́на сꙋть чресъ мене самаго а҆ не ѿ и҆наго . а҆ наконе́цъ бꙋдетъ мно́ю а҆ не ѿ и҆́наго . и҆ ѿвѣщаⷯ и҆ реко́х̾ . коѐ бꙋ́детъ раꙁлꙋче́нїе вре́менъ . и҆ли когда пе́рвомꙋ коне́цъ , а҆ дрꙋго́мꙋ нача́ло . и҆ рече къ мнѣ ѿ а҆враа́ма да́же до і҆саа́ка . е҆гда роже́нї сꙋть ѿ него і҆а́ковъ і҆ и҆са́въ . рꙋка̀ і҆а́ковлѧ держа́ше ѿ нача́ла пѧтꙋ і҆са́вовꙋ . коне́цъ б҄о вѣ́ка сего і҆са́в̾ , а҆ дрꙋга́го нача́ло і҆а́ковъ . чл҃ча рꙋка̀ междꙋ пѧты̀ и҆ рꙋкꙋ . и҆но не хощи и҆ска́ти е҆́ꙁдра . и҆ ѿвѣща́хъ и҆ рекоⷯ . ѠѼ влⷣко г҃и а҆ще ѻ҆брѣто́хъ блгⷣть преⷣ ѻ҆чи́ма твои̑ма . молю̀ тѧ̀ да пока́жеши рабꙋ̀ твое̑мꙋ коне́цъ ꙁна́менїи твои̑хъ . и҆́х̾же ча́сть покаꙁа́лъ е҆си мнѣ но́щи проходѧ́щїа и҆ ѿвѣща̀ , и҆ рече м҄и . въста́ни на но́гꙋ твою и҆ ѹ҆слы́ши глаⷵ и҆сполнѣ́ишїи шꙋма . и҆ бꙋ́детъ ꙗ҆́ко поколѣба́тисѧ , и҆ не поколѣбле́тсѧ мѣ́сто на не́м̾же стои́ши · И҆ сего ра́ди е҆гда гл҃етъ т҄и не ѹ҆жаса́исѧ . не бо̀ ѻ҆ концы̀ сло́во , и҆ ѻ҆ ѻ҆снова́нїи ꙁемлѝ раꙁꙋмѣ́етсѧ . не бо̀ ѻ҆ тыхъ вещехъ сло́во сътрѧсеⷮсѧ и҆ съдвигнетсѧ . вѣсть б҄о ꙗ҆́ко коне́цъ и҆хъ и́мать и҆ꙁмѣни́тисѧ · И҆ бы́сть е҆гда̀ слы́шаⷯ , воста́хъ на но́ѕѣ моѝ и҆ слы́шахъ . и҆ с҄е глаⷵ гл҃ющи и҆ шꙋмъ е҆го ꙗ҆́ко шꙋмъ воⷣ мно́гъ , и҆ рече , с҄е дн҃їе прїидꙋтъ , и҆ бꙋдетъ е҆гда̀ приближа́тисѧ начнꙋ да посѣщꙋ ѻбита́ющихъ на ꙁемлѝ . и҆ е҆гдаⷤ‍ⷷ вꙁыска́ти начнꙋ на нихъ и҆́же непра́вдꙋ побѣди́ша неправдою свое́ю · И҆ е҆гда и҆спо́лниⷮсѧ смире́нїе сїѻ́не , и҆ е҆гда наꙁнаменꙋ́етсѧ вѣкъ и҆же начне́тсѧ преитѝ · Сїѧ ꙁна́менїа сътворю̀ , кни́ги раꙁгнꙋтсѧ предъ лицемъ дръжа́вы и҆ вс҄и ѹ҆́ꙁрѧтъ въкꙋпѣ . и҆ лѣтца младе́нцы гл҃юще гла́сы свои́ми . и҆ бремена́ты неꙁрѣлы ро́дѧтъ младенець . трема̀ и҆ четырма мⷵцы , живꙋтъ и҆ въꙁдви́жⷮꙋсѧ . и҆ ско́ро ꙗ҆́влѧ́юⷮсѧ мѣ́ста ѻ҆сѣа́на , котора́ѧ же не сꙋть ѻ҆сѣѧ́на . и҆ по́лна храни́лища ско́ро ѻ҆брѧ́щⷮꙋсѧ пра́ꙁдны , и҆ трꙋба̀ въстрꙋбитъ съ шꙋмомъ ю҆́же е҆гда̀ вс҄и ѹ҆слы́шаⷮ , ско́ро ѹ҆жа́снꙋтсѧ · И҆ бꙋ́детъ в то̀ вре́мѧ въꙁбранѧⷮсѧ прїѧ́тели прїѧ́телю ꙗ҆ко враѕи . и҆ ѹ҆жаснеⷮсѧ того̀ ꙁемлѧ̀  . и҆ жи́лы и҆сто́чникоⷨ стоа́тъ и҆ не въстекꙋтъ въ ча́сѣхъ тре́хъ . и҆ бꙋ́детъ всѧ́къ и҆же ѻ҆ста́вленъ бꙋдетъ ѿ всѣхъ си́хъ ꙗ҆коже преⷣрекоⷯ  . то́и сп҃сетсѧ . и҆ ѹ́ꙁритъ сп҃сенїе моѐ и҆ коне́цъ вѣка ва́шего . и҆ ѹ́ꙁрѧⷮ и҆же въспрїѧтны сꙋть лю́ди . и҆́же см҃рти не вкꙋси́ша ѿ рожⷣенїѧ свое̑го . и҆ премени́тсѧ срⷣце въ ѻ҆бита́ющиⷯ . и҆ ѻ҆брати́тсѧ въ чю́в̾ство и҆́ное , ꙁагла́дитъ б҄о сѧ лꙋка́вое , и҆ пога́сиⷮсѧ лесть . процвитет̾ же вѣра , и҆ побѣдиⷮсѧ растлѣнїе . и҆ ꙗ҆́виⷮсѧ и҆́стинна и҆же беⷥ пло́да быⷵ дн҃и толи́ки · И҆ бысть е҆гда м҄и гл҃а , и҆ с҄е ти́хо въсмотрѣхъ на́нь преⷣ ни́м̾ же стоѧ́хъ и҆ рече къ мнѣ . с҄е прїидо́хъ к тебѣ , покаꙁати вре́мѧ пришеⷣшеи но́щи · А҆́ще б҄о паки воꙁмоли́шисѧ . и҆ па́ки пости́шисѧ , ꙁ҃ , дн҃їи . па́ки тебѣ воꙁвѣщꙋ сеⷣмъ бо́льшаа вещи по дн҃и которомъ слы́шаⷯ . слы́шанъ б҄о е҆сть глаⷵ твой преⷣ вы́шнимъ . ви́диⷮ б҄о крѣпкїи ѹ҆правленїе твое . и҆ прови́дѣ чистотꙋ̀ ю҆́же ѿ ю́ности твое́ѧ и҆мѣлъ е҆си · И҆ сего ради посла́ мѧ покаꙁа́ти тебѣ вс҄и ве́щи сїѝ , повѣ́дахъ тебѣ , вѣ́рꙋи и҆ не бо́исѧ , и҆ не моѕи тща́тисѧ съ пр́ьвыми времены мы́слити сꙋе́тнаѧ . да не прибли́жишисѧ послⷣѣнихъ временⷯѣ · И҆ бысть по си́хъ плакахсѧ па́ки , и҆ та́коже постѧ́хсѧ сеⷣмь дн҃їи . да и҆спо́лню тр҄и неде́ли и҆же реⷱ‍҇ны сꙋть мн҄ѣ · И҆ бы́сть въ ѻ́смꙋю но́щь , срⷣце мое скорбѧ́шесѧ паки въ мнѣ , и҆ начаⷯ гл҃ати преⷣ вы́шнимъ , распала́шесѧ б҄о дх҃ъ мо́и ѕѣ́ло . и҆ дш҃а моѧ̀ ѹ҆ныва́шесѧ . и҆ реко́хъ . ѠѼ г҃и гл҃ющи гл҃алъ е҆си ѿ нача́ла сътворе́нїѧ въ пр́ьвыи дн҃ь гл҃ющи . да бꙋдеⷮ нб҃о и҆ ꙁемлѧ и҆ твое слово дѣ́ло съвръшено · И҆ бысть тогда дх҃ъ и҆ тма̀ ѻ҆́крⷵтъ ношашесѧ молча́нїе . шꙋмъ гла́са члч҃а не бѣ сътво́ренъ ѿ тебе · Тогда̀ гл҃алъ е҆си ѿ съкровищъ твоиⷯ воꙁда́ти свѣтъ свѣтлыи , и҆же ѻ҆свѣти дѣ́ла твоа . и҆ въ дн҃ь вто́рыи соꙁда́лъ е҆си дх҃ъ дръжа́вы . и҆ повелѣлъ е҆си е҆мꙋ да раꙁдѣ́литъ , и҆ раꙁдѣленїе сътво́ритъ ме́ждꙋ во́дъ . да ча́сть нѣ́каѧ вы́ше ѿстꙋ́питъ , и҆ часть вто́раѧ ни́ꙁꙋ пребыва́етъ . и҆ въ тре́тїи дн҃ь повелѣлъ е҆си водаⷨ съвокꙋпи́тисѧ въ сеⷣмꙋю ча́сть ꙁемлѝ . ше́сть б҄о ча́стїи ѻ҆сꙋши́лъ е҆си и҆ съхранѝ . е҆же бы̀ преⷣ тобо́ю слꙋжи́ли , и҆ дѣ́ла насѣѧ́на ѿ́ бг҃а . сло́во б҄о твое и҆ꙁыиде , и҆ дѣ́ло скоро сотворѧ́шесѧ · И҆ꙁыиде б҄о скоро плоⷣ мно́жество беꙁмѣрно . и҆ жела́нїе въкꙋшенїю раꙁли́чни и҆ цвѣты лицъ непремѣн̾ны . и҆ ѻ҆бонѧнїе ѻ҆бонѧнїю неи̑ꙁ̾слѣдова́ны . въ дн҃ь тре́тїи сїѧ сътворена сꙋть . в четве́ртыи же дн҃ь повелѣлъ е҆си солне́чнеи быти свѣтлости , лꙋнѣ свѣтъ , и҆ ѕвѣꙁда́мъ раꙁ̾смотренїе . и҆ повелѣлъ е҆си и҆мъ да слꙋж́ат̾ прише́ствїю соꙁда́нномꙋ чл҃кꙋ · Въ пѧ́тыи же дн҃ь реклъ е҆си сеⷣмои части гд̑ѣ быⷵ вода̀ собра́на , да сътво́рѧⷮ живо́тнаѧ и҆ летѧ́щаѧ и҆ рибы · И҆ та́ко сътворѧ́шесѧ вода̀ нѣма и҆ беꙁдꙋшна , и҆же бж҃їимъ мановенїемъ повелева́хꙋсѧ живо́тнаѧ сътворѧ́шесѧ . да ѿ сего̀ ди́внаѧ твоа̀ ро́дове провѣща́юⷮ · И҆ тогда̀ съхрани́лъ е҆си дв҄ѣ дꙋшѝ , и҆мѧ е҆ді́нои наꙁва́лъ е҆си е҆но́хъ . і҆ и́мѧ вто́рои наꙁва́лъ е҆си левїаѳа́мъ · И҆ раꙁлꙋчиⷧ‍҇ е҆си е҆ді́наго ѿ дрꙋга́го . не бо̀ можа́ше сеⷣма́ѧ ча́сть гдѣ бысть вода̀ собра́на снести и҆хъ . и҆ да́лъ е҆си е҆но́хꙋ е҆ді́нꙋ часть и҆же ѻ҆сꙋше́на е҆сть , тре́тїи дн҃ь да ѻ҆бита́етъ на не́и · Гдѣ сꙋть го́ръ ты́сѧща . а҆ левїаѳамꙋ же да́лъ е҆си сеⷣмꙋю часть мокра̀ . и҆ дръжа́лъ е҆си е҆го да бꙋ́деⷮ в пожре́нїе и҆́хже хо́щеши и҆ когда̀ хо́щеши · Въ шесты́и же дн҃ь повелѣлъ е҆си ꙁеⷨлѝ да створи́тъ преⷣ тобо́ю ско́ты ѕвѣри и҆ га́ды и҆ наⷣ тѣми ве́щ̾ми сътвори́лъ е҆си а҆да́ма . е҆гоже поста́вилъ е҆си вожа̀ и҆ кнѧ́ѕѧ на всѣхъ сътворе́нїи и҆же сътвори́лъ е҆си . и ѿ него̀ ро́диⷨсѧ м҄ы всѝ и҆́хже и҆ꙁбра́лъ е҆си лю́ди · Сїѧ же вс҄ѧ реко́хъ преⷣ тобо́ю г҃и и҆же ради насъ съꙁда́лъ е҆си свѣтъ · ѻ҆ста́н̾цы же ꙗ҆́ꙁычестїи ѿ а҆да́ма рождени реклъ е҆си иⷨ ничтоже бы́ти , ꙗ҆́ко слинѣ подо́бни сꙋть . и҆ ꙗ҆ко капленїе ѿ сосꙋда ѹ҆подобиⷧ‍҇ е҆си мно́жество иⷯ . и҆ нн҃ѣ г҃и с҄е тїѝ ꙗ҆ꙁы́цы и҆же нивъчто́же в̾мѣне́ни сꙋть , нача́шⷶ владѣти на́ми и҆ пожира́ти на́съ · Мы́ же лю́дїе твоѝ и҆́хже воꙁда́лъ е҆си пр́ьвороже́ны е҆ді́наго роже́наго воꙁлю́блен̾наго твое̑го . преда́ны е҆смы̀ въ рꙋкахъ и҆хъ . и҆ а́ще ради наⷵ сътво́реⷩ‍҇ бы́сть свѣт̾ . въскꙋю достоа́нїе не въꙁдръжиⷨ с вѣкоⷨ , доко́лѣ сїѧ бꙋдеⷮ ·
Глⷡ‍҇а , ꙁ҃ · И бы́сть е҆гда̀ сконча́хъ гл҃ъ слове́съ сиⷯ , посла́нъ е҆сть къ мнѣ а҆́гг҃лъ . и҆же послаⷩ‍҇ бы́сть къ мнѣ . въ прежнѧѧ нощи и҆ рече къ мнѣ воста́ни е҆́ꙁдра , и҆ слы́ши словеса̀ иⷯже прїидо́хъ гл҃ати тебѣ . и҆ рекохъ , гл҃и г҃и мо́и · И҆ рече къ мн҄ѣ . мо́ре поста́влено е҆сть въ простра́н̾нѣ мѣстѣ да бы́сть глꙋбо́ко и҆ беⷥмѣрно · Бꙋ́детъ же е҆мꙋ и҆ вхоⷣ в тѣснѣ мѣ́стѣ поста́вленъ , дабы подо́бно рѣкаⷨ . кт҄о бо хотѧ́щи хо́щетъ вънитѝ в мо́ре и҆ ви́дѣти е҆го и҆ли господовати и҆мъ . а҆́ще не про́идетъ тѣсноты въ ширинꙋ ка́ко прїити мо́жетъ , и҆ па́ки и҆́но · Граⷣ соꙁда́нъ е҆сть и҆ поста́влеⷩ‍҇ на мѣстѣ по́лстⷨѣ е҆сть же пол̾нъ всѣхъ бл҃гомъ . въсхоⷣ е҆го тѣ́снъ и҆ въ стромленїѝ поста́вленъ бысть ѻ҆деснꙋю б҄о ѻ҆́гнь , ѻ҆шꙋю́ю во́да глꙋбока . стеѕѧ же е҆сть е҆дна токъмо междꙋ и҆хъ поста́влена . и҆же б҄ѣ междꙋ ѻ҆гнеⷨ и҆ водо́ю , е҆диⷩ‍҇ ток̾мо стꙋпень чл҃чїи можаше воместити . сего ради а҆́ще дастьсѧ граⷣ сїи чл҃кꙋ въ достоѧ́нїе . и҆ не прїидеⷮ л҄и никогⷣа выше положенаⷢ‍҇ стремленїа , како прїимеⷮ достоанїе свое и҆ рекоⷯ , та́ко г҃и . и҆ реⷱ‍҇ ко мнѣ та́ко е҆сть і҆и̑л҃ь ча́сть ра́ди и҆хъ б҄о сътвори́лъ вѣ́къ и҆ ко́гда престꙋпи́лъ е҆сть а҆да́мъ положе́нїе мое . сꙋжде́но бы́сть чт҄о сътво́рено е҆сть . и҆ бы́сть входы томꙋ вѣ́кꙋ тѣ́сны и҆ болеꙁне́ны и҆ трꙋ́дны . ма́ло же и҆ лꙋка́вы и҆ бѣднымъ по́лни , и҆ трꙋ́домъ вели́киⷨ и҆ вели́кимъ дѣ́ломъ поⷣпе́рты . и҆же бо́льши вѣ́кꙋ вхо́ды простра́нны и҆ станови́ты . и҆ сътворѧ́ющи беꙁъсмр҃тныи пло́дъ . а҆ще б҄о входѧ́ще не бы́ша въшлѝ и҆же живꙋтъ . тѣсна и҆ сꙋетна сїѧ , не въꙁмогꙋтъ прїѧ́ти и҆же сꙋть преⷣставленна . и҆ нн҃ѣ б҄о въскꙋ́ю т҄ы смꙋти́шисѧ е҆гда̀ бꙋ́дешъ растлѣ́нъ . и҆ чт҄о мѧтешисѧ т҄ы е҆гда̀ бꙋ́дешъ смр҃тенъ и҆ въскꙋ́ю не прїѧ́лъ е҆си въ срⷣцы твоеⷨ чт҄о е҆сть прише́ствїе н҄о что̀ настоѧ́щее . ѿвѣщаⷯ и҆ рѣ́хъ . влⷣко г҃и , се расмотри́лъ е҆си ꙁако́нъ твои . ꙗ҆́ко пра́веднїи въслѣдꙋ́ютсѧ , нечести́выи же поги́бнꙋтъ . пра́веⷣнїи же но́сѧтъ тѣснотꙋ ѹ҆пова́ющи простра́ннаѧ · И҆же б҄о нечести́во сътвори́ша . и҆ тѣсноты̀ пострада́ша и҆ простра́ннаѧ не ѹ҆ꙁрѧтъ . и҆ реⷱ‍҇ ко мнѣ нѣ́сть сꙋдїи па́че б҃а ни ра́ꙁꙋмъ наⷣ вы́шнѧго . поги́бнꙋтъ б҄о мно́ѕи настоѧ́щїи . ꙗ҆́же не по́мнитсѧ и҆же преⷣставле́нъ е҆сть бж҃їи ꙁако́нъ . повелѣва́ющи б҄о повелѣ б҃ъ грѧдꙋщиⷨ . когда прїидо́ша чт҄о сътворѧ́ющи живꙋтъ . и҆ чт҄о въꙁдержа́щи да не въꙁ̾каꙁнѧ́тсѧ тїи б҄о не сꙋть совѣтова́нїи проти́вишасѧ е҆мꙋ . и҆ положи́ша себѣ помышле́нїа сꙋетнаа . и҆ преⷣста́виша себѣ ѻ҆бхоженїе грѣхоⷡ‍҇ . и҆ вы́ше гл҃аше вы́шнемꙋ не бы́ти . и҆ пꙋтѝ е҆го не поꙁна́ша , и҆ ꙁако́нъ е҆го ѹ҆ничижи́ша , и҆ ѻ҆бѣща́нїе е҆го ѿверго́ша . и҆ в ꙁако́нѣ е҆го вѣры не и҆мѣша и҆ дѣ́ла е҆го не съверши́ша . того ра́ди е҆́ꙁдра пра́ꙁденъ пра́ꙁдным̾ . и҆ по́лн̾ по́лнымъ , с҄е вре́мѧ прїидетъ и҆ бꙋдетъ когда прїидꙋтъ ꙁна́менїѧ , и҆же преⷣреко́хъ тебѣ . и҆ ꙗ҆ви́тсѧ жена̀ и҆ ꙗ҆влѧ́ющи пока́жетсѧ и҆же нн҃ѣ покрыва́етсѧ ꙁемлѧ̀ и҆ всѧ́къ и҆же и҆ꙁбавле́нъ е҆сть ѿ преⷣрече́ныхъ лꙋка́выхъ . тои ѹ҆ꙁри́тъ ди́внаѧ моѧ̀ . ѿкры́етъ бо сѧ сн҃ъ мои і҆с҃ с тѣми и҆же с ни́мъ сꙋть . и҆ ѹ҆блажа́тсѧ и҆же ѹ҆ставле́ни сꙋть в лѣтѣхъ у҃ . и҆ бꙋ́детъ по лѣтѣхъ сихъ и҆ ѹ҆́мреⷮ сн҃ъ мои х҃с . и҆ вс҄и и҆же дыха́нїе и҆мⷮꙋ чл҃цы . и ѻ҆брати́тсѧ вѣ́къ въ дре́внее молъча́нїе , дн҃їи се́дьмъ · ꙗ҆́ко въпрьвыхъ сꙋдѣхъ тако да никт҄о ѻ҆ста́нетсѧ , и҆ бꙋдетъ по дн҃ехъ седмѝ и҆ въꙁбꙋ́дитсѧ · чт҄о не е҆щѐ бди́тъ вѣкъ и҆ ѹ҆мретъ растлѣнъ . и҆ ꙁемлѧ̀ въꙁдае́тъ и҆же на не́и спѧ́тъ . и҆ пра́хъ и҆же на нем̾ млъча́нїе ѻ҆бита́етъ , и҆ храни́лища въꙁдаю́тъ , и҆же в ни́хъ преда́ни сꙋть дш҃и · И҆ ѿкры́етсѧ вы́шнїи на прⷵтлѣ сꙋдїѧ и҆ про́идꙋтъ бѣды , и҆ длъжнаѧ събира́ютсѧ . сꙋдїѧ же самъ ѻ҆ста́нетъ , и҆́стинна ста́неⷮ и҆ вѣра въꙁмо́жетъ . и҆ дѣло въслѣдꙋ́етсѧ и҆ м̾ꙁды̀ ска́жꙋтсѧ и҆ пра́вды бдѧ́тъ , и҆ непра́вды не владꙋю̑тсѧ . и҆ реко́хъ . прьвыи а҆враа́мъ ради содо́млѧнъ моли́лъсѧ . и҆ моѷсїи ꙁа ѿцы в пꙋсты́ни съгрѣш̾ша . і҆ и҆же по не́мъ ꙁа і҆и̑л҃ѧ въ дн҃и а҆ха́ꙁа и само́ила  , и҆ дв҃дъ ꙁа съкрꙋше́нїе . и҆ соло́монъ ꙁа и҆хъ и҆же прїидо́ша въ ѻ҆сщ҃енїе , і҆ и҆лїѧ ꙁа тѣхъ и҆же до́жⷣъ прїѧша и҆ ꙁа ме̾ртва да ѻ҆живи́тъ . і҆ е҆ꙁекїѧ ꙁа́ люди въ дн҃и сенахери́ма и мно́ꙁи ꙁа мно́гихъ . а҆ще б҄о нн҃ѣ когда тлѣнно въꙁрасло̀ . и҆ непра́вда ѹ҆мно́жена е҆сть . и҆ моли́шасѧ пра́вїи ꙁа нечести́выхъ . въскꙋю нн҃ѣ та́ко не бꙋдетъ , и҆ ѿвѣща̀ къ мн҄ѣ и҆ рече . настоѧ́щемꙋ вѣкꙋ нѣсть конца̀ , слава в немъ беꙁъпреста́ни пребыва́етъ . ради того молишасѧ ꙁа не́мощны . дн҃и б҄о сꙋдныи , бꙋдеⷮ коне́цъ вре́мени сего . и нача́ло вре́мени прише́ствїа бесме́ртнаго в неⷨже проше́лъ растлѣнна ѿрѣше́нїѧ е҆сть толкова́нїѧ , ѿсѣче́но е҆сть невѣрїе . въꙁрасте́ же пра́вда въꙁ̾сїѧна е҆сть и҆́стинна тогда б҄о никто́же мо́жет̾ спⷵти е҆го и҆же поги́бе . ни ѿрѣши́ти и҆же свѧꙁа̀ , и҆ ѿвѣща́хъ и҆ реко́хъ . сѐ сло́во мое прьвое и послѣднее , ꙗ҆ко лꙋчши быⷵ не да́ти ꙁеⷨлю а҆да́мꙋ и҆ли е҆гда ѹ҆же дана бысть въꙁдержа́ти е҆го да не съгрѣши́тъ . чт҄о б҄о требѣ е҆сть чл҃комъ в настоѧ́щеⷨ жи́тїи и҆ въ ско́рби . и҆ мерътвымъ ѹ҆пова́ти ка́ꙁнемъ . ѠѼ чт҄о сътвори́лъ а҆да́ме · а҆ще б҄о ты̀ съгрѣши́лъ е҆си нѣсть сътворе́но е҆ді́но твое паде́нїе , н҄о и҆ на́ше и҆же ѿ тебѐ прїидо́хом̾ . что́ бо требѣ наⷨ а҆ще ѻ҆бѣща́но е҆сть бесмр҃тъное вре́мѧ . мы́ же смр҃тнаѧ дѣла съдѣловаеⷨ , и҆ ꙗ҆́ко преⷣречено е҆сть наⷨ вѣчныѧ ѹ҆пова́нїѧ . мы̀ б҄о стропти́вы и҆ сꙋ́етни сътворе́ни е҆смы̀ . и҆ ꙗ҆́ко преⷣста́влена сꙋть намъ жили́ща ꙁдравле́ни и҆ станови́ты . мы б҄о лꙋка́во жилѝ е҆смы̀ . и҆ ꙗ҆́ко преⷣставле́на е҆сть сла́ва вышнѧ́го ꙁащити́ти иⷯ и҆же поꙁдѣ пожи́ша . мы же стропо́тныѧ пꙋтѝ ходи́хоⷨ . и҆ ꙗ҆́ко повѣстьсѧ ра́и е҆мꙋже плодъ нерастлѣнъ преⷣстои̑тъ , в не́мъже е҆сть станови́таѧ и҆ враче́внаѧ . мы́ бо не вни́демъ въ небл҃года́рныⷯ б҄о мѣстехъ пожи́хомъ . и҆ ꙗ҆́ко на ꙁвѣꙁда́хъ свѣтѧ́тъ лица̀ и҆хъ и҆же въꙁдержа́нїѧ и҆мѧ́хꙋ . наши б҄о лица на мра́цѣхъ черныхъ , ни б҄о помы́слихомъ живꙋщи когда беꙁако́нно творѧ́щи чт҄о и҆мамы по сме́рти терпѣти . и҆ ѿвѣща̀ , и҆ рече · Си̑ е҆сть помышле́нїе подвигненїе чт҄о подви́гнетъ и҆же на ꙁемлѝ рожде́нъ е҆сть чл҃къ , да а҆ще ѻ҆би́женъ бꙋдетъ да тръпи́тъ чт҄о ре́клъ е҆си . а҆ще же победи́тъ прие́млетъ чт҄о гл҃ю ꙗ҆́ко се́и е҆сть живоⷮ ꙗ҆́же моѷсїи рече е҆гда̀ жи́тъ , к лю́демъ гл҃ющи , и҆ꙁберѝ себѣ живо́т̾ и҆ да живе́шъ . не вѣроваша же е҆мꙋ н҄о ни по не́мъ прⷪ‍҇ркомъ , н҄о ни мн҄ѣ и҆же гл҃алъ е҆смь и҆мъ . ꙗ҆́ко не бы́сть скорбъ въ погꙋбле́нїе и҆хъ , ꙗ҆́ко прише́ствїе е҆сть ра́дости на ниⷯ и҆хже совѣтно е҆сть сп҃сенїе . и҆ ѿвѣща́хъ и҆ рекохъ · Вѣмъ г҃и ꙗ҆́ко ꙁванъ е҆си вышнїи милосердъ , чт҄о любитсѧ тѣми и҆же жи́тїе сътворѧ́ютъ по ꙁако́нꙋ е҆го , и҆ тръпели́въ е҆сть , ꙗ҆́ко терпѣнїемъ подае́тъ си́мъ и҆же съгрѣши́ша ꙗ҆ко свои́ми дѣлы . въꙁдатель е҆сть ꙗ҆́ко б҄о да́ти хо́щетъ ꙁа пра́во и҆спроше́нїе . и҆ мно́го млⷵрдъ всѣмъ ꙗ҆́же настоѧ́ще сꙋть , і҆ и́же минꙋша і҆ е҆же бꙋдꙋще сꙋть · А҆ще б҄о не ѹ҆мно́жиⷮ млⷵрдїѧ свое̑го , не ѻ҆живе́тсѧ вѣкъ с тѣмѝ и҆же въслѣдѧ́хꙋ на́нь , и҆ даеⷮ ꙗ҆́ко а҆ще не да́сть ѿ блгⷵти свое́ѧ , да ѻ҆блегча́тсѧ сїи и҆же въ беꙁако́нїе сътвори́ша ѿ свои̑хъ беꙁако́нїи , не въꙁмо́жетъ десѧто ты́сѧщнаѧ ча́сть ѻ҆живи́ти чл҃комъ . и҆ сꙋдїѧ а҆ще невѣдѣтъ симъ и҆же ѻ҆чище́ни сꙋть сло́вомъ е҆го , и҆ ѻ҆чи́ститъ мно́жество рве́нїѧ не ѹ҆̀ б҄о ѻ҆ста́вили бы сѧ въ бесчи́сленное мно́жество то́кмо ма́ло ѕѣло ·
Глⷡ‍҇а , и҃ · И ѿвѣща̀ къ мн҄ѣ и҆ рече . се́и вѣкъ сътвори́лъ вы́шнїи мно́гихъ ради . прише́ствїѧ же ради ма́ла , гл҃ю преⷣ тобо́ю подо́бное е҆́ꙁдра . какоже въспро́сиши ꙁемлѝ и҆ речеⷮ т҄и ꙗ҆ко дасть ꙁемлѝ мно́го болши гд̑ѣ сътворѧ́тъ скꙋде́лницы . ма́ло же пра́хъ гдѣ ꙁла́то бꙋдетъ . та́ко и҆ дѣѧ́нїе настоѧ́щаго вѣка . мно́ѕи б҄о сътворе́ни сꙋть ма́ло же спⷵетсѧ · И҆ ѿвѣща́хъ и҆ реко́хъ , дш҃е моѧ пожрѝ раꙁꙋмѣнїе и҆ поглотѝ мдрⷵть поне́же ѻ҆беща́ла е҆си слꙋшати . и҆ прⷪ‍҇рчествова́ти хотѧ́щи . не бо̀ да́но е҆сть тебѣ пространъство , токмо жи́ти . ѠѼ г҃и а҆ще не ѿпꙋстиши рабꙋ̀ твое̑мꙋ да мо́лимсѧ преⷣ тобо́ю . и҆ дае́ши намъ сѣмѧ въ срⷣце и҆ чю́в̾ство слꙋжбѣ гд̑ѣ пло́д̾ сътвори́тсѧ . гд̑ѣ жи́ти воꙁмо́жет̾ всѧ́къ растлѣнъ и҆же носи́ти мѣсто чл҃кꙋ . е҆ді́нъ б҄о е҆си и҆ е҆ді́но сътворе́нїе мы̀ е҆смы рꙋкꙋ твое́ю , ꙗ҆́ко гл҃алъ е҆си . и҆ ка́ко мн҄ѣ въ матриси соꙁда́но е҆сть тѣло и҆ подаю́щи съста́ви . съдръжи́тсѧ въ ѻ҆гнѝ и҆ водѣ твоѐ творе́нїе . и҆ ѳ҃ мⷵць , стра́ждетъ твое съꙁда́нїе , и҆ твое сътворе́нїе и҆же в не́и сътворе́но еⷵ т҄о и҆же чт҄о съхрани́тъ , и҆ в̾ чеⷨ съхрани́тсѧ , и҆ ѻ҆́бѣ же съхранѧ́тсѧ . съхране́ное же никогда па́ки ѻ҆братиⷮ матриѯъ и҆же в не́и расто́ша · Повелѣлъ б҄о е҆си ѿ иⷯ съста́въ чт҄о е҆сть со́сецъ въꙁда́ти млека плоⷣ со́сецъ да ко́рмитсѧ т҄о чт҄о съꙁда́но е҆сть да́же до вре́мени нѣкое̑го · И҆ па́ки расмо́триⷮ е҆го своемꙋ млⷵрдїю , и҆ воспита́лъ е҆си е҆го твое́и пра́вдѣ . и҆ наѹ҆чи́лъ е҆си е҆го ꙁако́нꙋ твое̑мꙋ , и҆ накаꙁа́лъ е҆си е҆го твое̑мꙋ ра́ꙁꙋмꙋ . и҆ ѹ҆мрътвиши е҆го ꙗ҆́ко свое сътворе́нїе , и҆ паки ѻ҆живи́ши е҆го ꙗ҆́ко е҆ді́но дѣло . а҆ще б҄о погꙋби́ши е҆го и҆же толи́кими трꙋды съꙁда́нъ е҆сть твои̑мъ повеле́нїемъ въꙁмо́жно еⷵ нарѧжа́ти , да чт҄о сътворѧ́шесѧ съхрани́тсѧ . и҆ нн҃ѣ г҃и гл҃ю ѻ҆ всѧ́ком чл҃цѣ ты̀ на́ипаче вѣси и҆ ѻ҆ людеⷯ твои̑хъ ради ѻ҆ них̾же болѣꙁнꙋю , и҆ ѻ҆ наслѣдїи твое̑м̾ е҆гоже а҆́ꙁъ рыда́ю и҆ ради і҆и̑лѧ кое̑го ско́рбенъ е҆смь . и҆ і҆а́кова ради е҆гоже а҆́ꙁъ болѣꙁнꙋ́ю · Сего ради начнꙋ̀ моли́ти преⷣ тобо́ю ꙁа мѧ и҆ ꙁа и҆хъ ꙗ҆́ко ви́жꙋ паде́нїе наше и҆же ѻ҆битае̑мъ на ꙁе́мли . н҄о слы́шахъ скорѣе сꙋдїю и҆же пришестве́нъ е҆сть · Сего ради ѹ҆слы́ши гла́съ мои и҆ раꙁꙋмѣи сло́во мое и҆ гл҃ю преⷣ тобо́ю · Нача́токъ словеⷵ е҆́ꙁ̾дринъ , пре́жде неже во́ꙁметсѧ , и҆ рѣхъ , г҃и и҆же ѻ҆бита́еши въ вѣки . е҆гоже ѻ҆́чи въꙁдви́гнꙋты на́ивышъшей а҆е́ра . и҆ е҆гоже прⷵтл̾ беⷥцѣ́нныи еⷵ и҆ сла́ва неи̑спыта́нна . е҆мⷤ‍ⷷꙋ преⷣстоѧⷮ во́и а҆гг҃лъстїи съ тре́петомъ . и҆хже съхране́нїе вѣтромъ и҆ ѻ҆гне́м̾ ѻбращаетсѧ . е҆гоже слово и҆́стиⷩ‍҇но и҆ гл҃анїе силно , и҆ повелѣнїе крѣпко и҆ раꙁъсмотре́нїе стра́шно . е҆го́же ѻ҆́браꙁъ сꙋхи сътворѝ бе́ꙁдны , и҆ въ гнѣванїе растли́ти сътворѝ го́ры . і҆ и́стин̾нꙋ свѣдѣтельствꙋ́етъ . ѹ҆слы́ши мл҃твꙋ раба̀ твое̑го . и҆ въ ѹ҆шеса прїими моле́нїе скꙋделѧ твое̑го  . когда б҄о жи́въ гл҃ю , и҆ когⷣа раꙁꙋмѣ́ю ѿвѣща́ю . ни раꙁ̾смо́тришъ людїи твои̑хъ грѣсѝ . н҄о и҆же тебѣ въи҆́стиннѣ слꙋ́жатъ . ни воньми нечести́ва ꙗ҆ꙁы́комъ ѹ҆че́нїѧ . н҄о и҆же твое свѣдѣтельство съ бо́лѣꙁнїю съхрани́ша . не помы́слиши и҆же преⷣ тобо́ю л̾жи́во пожи́ша . н҄о помѧни́ сїа и҆же ѿ во́ли твое̑ѧ стра́х̾ поꙁна́ша . неже хо́щеши погꙋби́ти и҆же ско́томъ ѻ҆бы́чаи и҆мѣша . н҄о раꙁ̾смотри тѣ́хъ и҆же ꙁако́нъ твои ѻ́би́лно ѹ҆чи́ша . ни прогнѣвасѧ нань и҆же ѕвѣ́реи горши ѻ҆сꙋждени сꙋть . н҄о въꙁлюби́ши и҆хъ и҆же всегда̀ въ пра́вдꙋ твою надѣютсѧ и҆ сла́вꙋ . ꙗ҆́ко м҄ы и҆ ѿц҃ы на́ши таковы́ми моры̀ и҆щеꙁнемъ . ты же ра́ди наⷵ грѣшныⷯ млⷵрдъ въꙁ̾ꙁове́шисѧ . а҆ще б҄о жела́еши да наⷵ ми́лꙋеши . тогда̀ млрⷵдъ нарече́шисѧ . мы же не и҆мѣ́ющи дѣла пра́вды . пра́ведни б҄о и҆́х̾же сꙋть дѣ́ла мно́га преставлена  . ѿ и҆́стин̾ныхъ дѣ́лъ прїимꙋтъ м̾ꙁдꙋ . чт҄о е҆сть чл҃къ да е҆го прогнѣва́еши и҆ли роⷣ раꙁ̾стлѣ́нъ да та́ко ѻ҆горче́нъ бꙋдеши ѿ него . въи҆́стиннꙋ б҄о никто̀ ѿ роже́ныхъ е҆сть и҆же нечести́во сътвори́лъ , и҆ ѿ надѣ́ющихъ и҆же не съгрѣши́лъ . в̾ то́мъ б҄о въꙁвѣсти́тсѧ пра́вда твоѧ̀ и҆ бл҃гости твоѧ̀ г҃и , е҆гда̀ млрⷵдъ бꙋ́деши и҆мъ и҆же не и҆мѣ́ютъ сꙋщества бл҃гиⷨ дѣлоⷨ и҆ ѿвѣща̀ къ мнѣ , и҆ рече . пра́во гл҃алъ е҆си нѣ́котораѧ и҆ по словесехъ твои̑хъ та́ко и҆ бꙋ́детъ . ꙗ҆́ко не и҆́стиннꙋ помы́шлю на ꙁда́нїе и҆хъ и҆же съгрѣши́ша преⷣ смр҃тїю преⷣ сꙋдомъ и҆ погꙋбле́нїемъ . н҄о ѹ҆блажꙋсѧ на пра́веднемъ скꙋде́лѣ и҆ помѧнꙋсѧ прехоже́нїе же и҆ сп҃се́нїе и҆ м̾ꙁды̀ прїѧ́тїе , ка́ко б҄о гл҃алъ е҆смь та́ко и҆ е҆сть . ꙗ҆́ко б҄о ра́таи сѣ́ет̾ на ꙁемлѝ сѣмена̀ мно́га , и҆ сажде́нїѧ мно́жество сади́тъ . н҄о не въ вре́мѧ вс҄ѧ и҆же сѣа́на сꙋть сп҃сетсѧ . н҄о ни всѧ̀ и҆же саже́на сꙋть въсто́ргнꙋтсѧ . та́ко и҆же въ вѣцѣ сѣѧ́ни сꙋть не вс҄и сп҃сꙋтсѧ · И҆ ѿвѣща́хъ и҆ реко́хъ . а҆́ще ѻ҆брѣтоⷯ блгⷣть гл҃ю , ка́ко сѣ́мѧ ра́таю а҆ще не въсхо́дитъ и҆ли не прїе́млетъ во вре́мѧ до́ждѧ твое̑го , и҆ли а҆ще растлѣ́но бꙋ́детъ множе́нїеⷨ дождѧ та́ко и҆ поги́бнет̾ . и҆ та́ко б҄о чл҃къ и҆же рꙋкою твое̑ю съꙁда́нъ бы́сть . и҆ т҄ы е҆мꙋ ѻ҆́браꙁъ и҆менова̀ . ꙗ҆́ко подо́бенъ е҆си е҆мꙋ , и҆ е҆го ра́ди всѧ̀ съꙁдаⷧ‍҇ е҆си . и҆ ѹ҆подоби́лъ е҆си сѣмѧ ра́таю . не прогнѣ́ваисѧ на на́съ . н҄о простѝ лю́ди твоѧ . и҆ поми́лꙋи наслѣ́дїе твое . ты же сътворе́нїе твое поми́лꙋеши · И҆ ѿвѣща̀ къ мнѣ и҆ рече , и҆же сꙋть настоѧ́щаѧ настоѧ́щиⷨ , і҆ и́же бꙋ́дꙋщаѧ бꙋ́дꙋщимъ . мно́го тебѣ ѻ҆ста́нетъ да можеши въꙁлюби́ти мое сътворе́нїе наⷣ мѧ . тебѣ же частѣ́ише и҆ то скрьнѣ́иши . непра́ведни же нико́гда . н҄о и҆ в се́мъ ди́венъ е҆си преⷣ вы́шним̾ , ꙗ҆́ко смириⷧ‍҇сѧ е҆си подоби́тсѧ тебѣ . и҆ не ѻ҆скꙋди́лсѧ е҆си да междꙋ пра́веⷣныⷯ мно́го сла́вишисѧ . бѣдъ ра́ди мно́гихъ и҆ нищеты сътворѧ́юⷮсѧ иⷨ , и҆́же ѻбита́ютъ вѣ́къ напослѣдокъ иже на мно́гꙋ горды́ню въсходи́ша · Ты же паки враꙁꙋмѣ́и и҆ ѿ таковыⷯ твою̀ в̾ꙁы́щи славꙋ . вамъ б҄о ѻ҆творенъ е҆сть ра́и , насажде́но е҆сть дре́во живо́тное ѹ҆гото́вано е҆сть бꙋдꙋщаго вре́мени ѹ҆множе́нїе . съꙁда́нъ е҆сть гра́дъ и҆скꙋше́нъ е҆сть поко́и , съверше́на е҆сть бл҃госты́нѧ и҆ съверше́на премꙋ́дрость , ко́рень лꙋка́въ ꙁнамена́нъ е҆сть ѿ васъ . не́мощь и҆ ко́рь ѿ ва́съ съкры́тъ е҆сть . и҆ на а́да бѣжи́тъ растлѣ́нїе на ꙁабве́нїе , проидо́ша болѣꙁни́ви , и҆ ꙗ҆вле́н̾ е҆сть на коне́цъ съкро́вищъ беꙁ̾смрътныхъ . не хощи б҄о приложи́ти на и҆́щꙋщихъ ѿ ѹ҆множе́нїѧ и҆хъ и҆же поги́бнꙋтъ . и҆же и҆ тїи прїе́млюще свобо́дꙋ ѹ҆ничижи́ша вы́шнѧго и҆ ꙁако́на е҆го не помні́ша , и҆ пꙋти е҆го ѻ҆ста́виша . па́че же пра́веднїи е҆го попра́ша . и҆ реко́ша въ срⷣцы свое̑мъ нѣ́сть б҃а . и҆бо вѣдѧще ꙗ҆́ко мрꙋтъ · Ꙗ҆́ко б҄о ваⷵ прїе́млють и҆же преⷣрече́на сꙋть . та́ко и҆хъ ꙁна́ите и҆ мꙋче́нїѧ и҆же ѹ҆гото́вана сꙋть . ни бо тѣ́хъ чл҃ка погꙋби́ти . н҄о и҆ тїи и҆же сътворе́ни сꙋть ѻ҆скверниша и҆мѧ е҆го , и҆же сътвори и҆хъ . и҆ небл҃года́рни бы́ша е҆мꙋ и҆же ѹ҆гото́валъ и҆мъ живоⷮ · Кое̑ѧ ради ве́щи сⷣꙋ мои нн҃ѣ приближаеⷮсѧ . и҆же не всѣмъ покаꙁаⷯ то́кмо тебѣ , и҆ тебѣ таковыхъ малыхъ · И҆ ѿвѣща́хъ и҆ реко́хъ . с҄е нн҃ѣ г҃и покаꙁа́лъ е҆си мнѣ мно́жество ꙁна́менїи и҆же начне́ши твори́ти въ послѣднїи чаⷵ , н҄о не покаꙁаⷧ‍҇ е҆си мнѣ въ кое вре́мѧ ·
Глⷡ‍҇а , ѳ҃ · И ѿвѣща̀ къ мнѣ и҆ рече . мѣрѧ́щи мѣ́ры вре́мѧ в себѣ само́м̾ . и҆ бꙋдетъ е҆гда̀ видѧщи е҆гда про́идетъ ча́сть нѣ́которыхъ ꙁна́менїи и҆же преⷣречена сꙋть · Тогда̀ раꙁꙋмѣ́еши ꙗ҆́ко томꙋ̀ е҆сть вре́мѧ в кое́мъ начина́етъ вы́шнїи посѣти́ти вѣ́къ чт҄о ѿ е҆го сътворе́нъ бы́сть . и҆ когда ѹ҆ꙁрѧтъ въ вѣ́цѣ гиба́нїѧ мѣстоⷨ и҆ людемъ смꙋще́нїе тогда̀ раꙁꙋмѣеши ꙗ҆́ко ѿ сиⷯ бысть вы́шнїи гл҃анъ . ѿ дн҃и и҆же бы́ша преⷣ тобо́ю ѿ нача́ла та́ко б҄о все чт҄о сътворе́но е҆сть въ вѣ́къ . нача́ло и҆́мать та́коже и҆ скон̾ча́нїю . и҆ сконча́нїе е҆сть ꙗ҆вле́нно · та́ко и҆ вы́шнѧго времена̀ нача́ла и҆маютъ ꙗ҆вле́нна в чюдесѣ́хъ и҆ си́лныⷯ и҆ сконча́ни и҆ въ дѣѧ́нїе и҆ ꙁна́менїа . и҆ бꙋдетъ всѧ́къ и҆же сп҃сенъ сътвореⷩ‍҇ бꙋдетъ і҆ и́же мо́жетъ и҆ꙁбѣжа́ти по дѣ́ломъ свои̑мъ и҆ по вѣ́рѣ в кото́рꙋю вѣ́ровалъ е҆си ѻ҆ста́нетсѧ ѿ преⷣрече́ныѧ бѣды . и҆ ѹ҆срѧ́щетъ спⷵнїе мое в ꙁемлѝ мое́и и҆ въ предѣ́лехъ моиⷯ . ꙗ҆́ко ѻ҆ст҃илсѧ е҆смь ѿ вѣка и҆ тогда̀ ѹ҆млрⷵдѧтсѧ и҆же нн҃ѣ ѿстꙋпи́ли сꙋть пꙋтїи мои̑хъ . и҆ въ мꙋче́нїихъ поживꙋтъ . тїи и҆же и҆хъ поверго́ша въ ꙁабве́нїе и҆же б҄о не поꙁна́ша м҄ѧ живꙋщаго бл҃готворе́нїѧ наслѣди́ти и҆же ѻ҆горчиша ꙁако́нꙋ мое̑мꙋ е҆гда̀ е҆ще бѧ́хꙋ и҆мѣ́ющи свободꙋ и҆ е҆гда̀ е҆щѐ бы́сть и҆мъ ѻ҆творено покаѧ́нїа мѣ́сто . не въꙁраꙁꙋмѣша н҄о ѹ҆ничижи́ша . симъ требѣ по смр҃ти въ мꙋче́нїи поꙁна́ти . и҆ не хощи е҆ще и҆ска́тель бы́ти ка́ко нечести́ви мꙋ́чатсѧ . н҄о вꙁыщи ка́ко пра́веⷣнїи сп҃сꙋтсѧ і҆ и́х̾же вѣ́къ , и҆ ра́ди кото́рыхъ вѣкъ , и҆ е҆гда · И҆ ѿвѣща́хъ и҆ реко́хъ , дре́внее гл҃алъ е҆смь , и҆ нн҃ѣ гл҃ю и҆ послѣ гл҃ю , ꙗ҆́ко мно́ѕи сꙋть и҆же поги́бнⷮꙋ нежели и҆же сп҃сꙋтсѧ · ꙗ҆́ко ѹ҆мно́жатсѧ во́лны на ка́плю · И҆ ѿвѣща къ мнѣ и҆ рече . какова̀ ни́ва таково и҆ сѣ́мѧ , и҆ каковы цвѣти таковы̀ и҆ пестроты . и҆ каковъ дѣлатель таково и҆ дѣ́ло . каковъ ра́таи такова и҆ мѧкота . ꙗ҆́ко времѧ бы́сть вѣ́ка · И҆ нн҃ѣ е҆гда̀ быхъ ѹ҆готовающїи тѣ́мъ и҆же нн҃ѣ сꙋть , пре́же неже бы́сть вѣ́къ во́нже ѻ҆бита́ша . и҆ никто́же проти́вꙋ рече мнѣ · Тогда̀ всѧ́къ и҆же нн҃ѣ сътво́ритсѧ въ ми́ръ т҄о ѹ҆гото́ванно , и҆ ми́ра не ѻ҆скꙋдѣ́ющи , ꙁако́нъ не и҆с̾слѣдован̾ . растлѣни сꙋть жи́тїѧ и҆хъ , и҆ промысли въ вѣк̾  . и҆ с҄е бы́сть бѣда ра́ди помышле́нїа и҆же в не́мъ прїидо́ша . и҆ видⷯѣ и҆ ѻ҆прости́лъ е҆мꙋ ѕѣло , и҆ съкры̀ мнѣ ꙗ҆́годꙋ ѿ гро́ꙁда , и҆ сажде́нїе ѿ колѣ́на мно́га . поги́бнетъ б҄̑о мно́жество и҆же беⷥ ве́щи рожде́но е҆сть . и҆ съхрани́тсѧ ꙗ҆́годица моѧ̀ и҆ сажде́ница моѧ̀ , и҆же вели́кимъ трꙋдомъ съверши́лъ  · Ты же а҆ще и҆ е҆ще въспрїимеши , ꙁ҃ , дн҃їи и҆́нѣхъ , н҄о не пости́шисѧ в ни́х̾ , и҆деши на́ поле цвѣтное гдѣ до́мъ нѣ́сть съꙁда́нъ , и҆ ꙗ҆си токмо ѿ цвѣтъ по́льскихъ и҆ мѧ́съ не вкꙋси́ши , и҆ вина̀ не пїеши , н҄о то́кмо цвѣтъ . въꙁмоли́ши вы́шнѧго беⷥпреста́ни , и҆ прїидꙋ и҆ гл҃ю с тобо́ю · И҆ и҆до́хъ ꙗ҆́коⷤ‍ⷷ рече мнѣ на́ поле и҆же ꙁове́тсѧ а҆рда́ѳъ , и҆ сѣдоⷯ та́мо ѹ҆ цвѣтъ и҆ ѿ тра́въ польскиⷯ ꙗ҆до́хъ , и҆ бы́ша мѝ пита́нїе и҆хъ в сы́тость · И҆ бы́сть по сеⷣми дн҃ехъ и҆ а́ꙁъ лежа́хъ на сенѣ . и҆ срⷣце мое паки смꙋщашесѧ ꙗ҆́ко и҆ преже . ѿвръꙁена сꙋть ѹ҆ста моѧ̀ , и҆ начаⷯ гл҃ати преⷣ вы́шнимъ и҆ реко́хъ . ѠѼ г҃и т҄ѧ наⷨ покаꙁꙋ́ющи , покаꙁа́лсѧ е҆си ѿц҃емъ на́шимъ въ пꙋсты́ни . чт҄о не поперетсѧ непло́дное когда бѧ́хꙋ и҆сходѧ́ще ѿ е҆гѷпта . и҆ гл҃юще ре́клъ е҆си . т҄ы і҆и̑л҃ю послꙋшаи м҄ѧ и҆ сѣ́мѧ і҆а̑ковле́ , во́нми слове́съ моиⷯ . с҄е бо а҆ꙁъ сѣ́ю сѣмена на ва́съ ꙁако́нъ мои , и҆ сътворитъ въ васъ пло́дъ , и҆ просла́витесѧ в не́мъ по вѣкꙋ · И҆же ѿц҃ы ва́ши прїе́млюще ꙁако́нъ не съдръжа́ша , и҆ ꙁако́ннаѧ моѧ̀ не съхрани́ша , и҆ бы́сть плоⷣ ꙁако́нъ неродѧ́щи . не бо можа́ше ꙗ҆́ко твои бы́сть , и҆́же ꙗ҆́ко прїа́ша погибо́ша , не съхранѧ́ющи чт҄о в нихъ сѣ́ѧно бы́сть · И҆ с҄е ѻ҆бы́чаи е҆сть , да е҆гда̀ прїе́млетъ ꙁемлѧ̀ сѣ́мѧ , и҆ли кора́бль мо́рѧ , и҆ли сосꙋ́дъ нѣ́кїи пи́ща , и҆ли питїѧ · Є҆гда бы́сть сконча́но т҄о в ни́хъ сѣѧ́но е҆сть , и҆ли в че́мъ поста́влено е҆сть вкꙋ́пѣ , т҄о что̀ сѣѧно , и҆ли поста́влено е҆сть , и҆ли и҆же прїѧ́та сꙋть и҆стребѧ́тсѧ . и҆ въспрїѧ́та ѹ҆же не пребываеⷮ преⷣ нами , н҄о намъ та́ко не сътворе́но бы́сть · Мы̀ б҄о и҆же ꙁако́нъ прїѧли е҆смы̀ , съгрѣша́ющи ꙁаблꙋди́хомъ , и҆ срⷣце наше чт҄о въспрїѧ́ е҆го , ꙗ҆ко ꙁакон̾ не поги́бнетъ . н҄о пребыва́етъ въ свое̑мъ трꙋдѣ · И҆ е҆гда гл҃ахъ сїѧ въ срⷣцы мое̑мъ . въꙁрѣ́хъ ѻ҆чи́ма мои́ма , и҆ ви́дѣхъ женꙋ въ деснѣ́и стра́нѣ . и҆ с҄е сїѧ рыда́ше и҆ пла́каше съ гла́сомъ вели́киⷨ , и҆ дш҃ею болѧ́ше ѕѣло , и҆ ѻ҆дѣѧ́нїе е҆ѧ̀ раꙁдра́но , и҆ пепелъ на главѣ е҆ѧ̀ · И҆ ѻ҆ста́вихъ помышле́нїе в кото́рыⷯ быⷯ мыслѧщи . и҆ ѻ҆брати́хсѧ к не́и и҆ реко́хъ е́и . ѻ҆ чеⷨ пла́чеши и҆ чт҄о боли́ши дш҃ею рече къ мнѣ , ѻ҆ста́ви м҄ѧ г҃и мои да въспла́чю себѐ . и҆ приложꙋ болѣꙁни ꙗ҆́ко ѕѣло ѻ҆горчи́хсѧ дш҃ею и҆ смире́на е҆смь ѕѣ́ло · И҆ рекохъ  , чт҄о стра́жⷣеши рц̑ы м҄и . и҆ рече къ мнѣ , неплоⷣна быхъ раба̀ твоѧ̀ и҆ не роди́хъ . и҆мѣ́ющи лѣтъ , л҃ . а҆ꙁъ б҄о пое̑ді́ны ча́сы и҆ пое̑ді́ны дн҃и лѣтъ , л҃ , си́хъ . въꙁ̾молю́сѧ вы́шнемꙋ дн҃ь и҆ но́щь · И҆ бы́сть по л҃ , лѣтехъ , ѹ҆слы́ша м҄ѧ б҃ъ рабꙋ̀ свою̀ , и҆ ви́дѣ смире́нїе мое , и҆ внѧ́тъ скорбѣ́нїе мое . и҆ да́сть мн҄ѣ сн҃а , и҆ ѹ҆блажи́сѧ на́нь ѕѣ́ло а҆ꙁъ и҆ мꙋ́жъ мои , и҆ вс҄и гража́не мои . и҆ почти́хомъ ѕѣ́ло крѣпкого . и҆ въскорми́хъ е҆го с трꙋдомъ вели́кимъ · И҆ бы́сть е҆гда̀ растѧ́ше и҆ прїидетъ прїѧ́ти женꙋ̀ , сътвори́лъ дн҃ь пирныи ·
Глⷡ‍҇а , і҃ · И бы́сть е҆гда вни́де сн҃ъ мои въ чръто́гъ свои . па́дъ и҆ ѹ́мре , и҆ преврати́хомъ всѧ свѣтлаѧ · И҆ въста́шⷶ вс҄и гража́не моѝ въ ѹ҆тѣше́нїи мое́мъ , и҆ почи́хъ да́же до дрꙋга́го дн҃е до но́щи · И҆ бысть е҆гдⷶ вс҄и почива́хꙋ да мѧ ѹ҆тѣшатъ да поко́юсѧ · И҆ въстахъ но́щїю и҆ бѣжа́хъ и҆ прїидо́хъ ꙗ҆́ко ви́диши на то́мъ по́ли , и҆ помышлѧ́ю ѹ҆жѐ не въꙁврати́тисѧ въ́ градъ . н҄о тꙋ̀ стоѧ́ти , и҆ не ѧ́сти и҆ не пи́ти , н҄о беꙁ̾преста́ни рыда́ти и҆ пости́тисѧ до́ндеже ѹ҆мрꙋ̀ · И҆ ѻ҆ста́вилъ словеса̀ в ни́х же бѣ́хъ , и҆ ѿвѣща̀ съ ꙗ҆́ростїю к не́и , и҆ реко́хъ бꙋ́ѧ паче всⷯѣ же́нъ . не ви́диши пла́чь на́шъ і҆ и҆же на́мъ слꙋчи́сѧ , ꙗ҆́ко сїѻ́нъ мт҃и на́ша вс҄ѧ ско́рбїю скорби́тсѧ . и҆ смире́нїю смирена е҆сть и҆ пла́четъ ѕⷧ‍҇ѣнѣ́иши · И҆ нн҃ѣ ꙗ҆ко вс҄и рыда́емъ и҆ ско́рбни е҆смы̀ , ꙗ҆́ко всѣ ско́рбни е҆смы̀ , ты́ же скорби́ши ѻ҆ е҆ді́нѣмъ сн҃ѣ · Въпросѝ б҄о ꙁемлѝ и҆ речетъ тебѣ , ꙗ҆ко сїѧ е҆сть и҆же и҆́мать рыда́ти паде́нїѧ , толи́кимъ на не́и ражда́ютсѧ . и҆ ѿ неѧ̀ ѿ нача́ла вс҄и рожде́нїи , и҆́ныи прїидꙋтъ . и҆ сѐ блиꙁ̾ко в̾сѣхъ в̾ поги́бель хо́дѧтъ і҆ и҆стребле́нїѧ бꙋдетъ мно́жества иⷯ и҆ кто̀ б҄о и҆́мать рыда́ти н҄о и҆ паче токмо сїѧ и҆же толи́ко мно́жество поги́бе , неже ты̀ и҆же ꙁа е҆ді́наго болѣꙁнꙋ́еши · А҆ще же рече́ши мн҄ѣ ꙗ҆́ко нѣсть пла́чь мои подо́беⷩ‍҇ ꙁемлѝ ꙗ҆́ко плодъ чре́ва мое̑го поги́бе . е҆гоⷤ‍ⷷ в̾ печа́ли породи́хъ и҆ со бо́лѣꙁнїю родѝ ꙁемлѧ́ же по пꙋтѝ ꙁемлѝ , и҆дет̾ же в̾ неѧ̀ мно́жество настоѧ́щее . како слꙋчи́сѧ и҆ а́ꙁъ тебѣ рекꙋ , ꙗ҆́ко ты̀ съ трꙋдомъ роди́ла е҆си , та́ко и҆ ꙁеⷨлѧ̀ да́сть плоⷣ свои чл҃кꙋ ѿ нача́ла е҆мꙋ и҆же сътвори́лъ еѧ̀ . нн҃ѣ б҄о въꙁдержѝ сама̀ себѣ бо́лѣꙁнь твою̀ . и҆ крѣпко носѝ и҆же тебѣ слꙋчи́шасѧ паде́нїѧ . а҆ще б҄о ѻ҆правди́ши предѣлы бж҃їи и҆ совѣты е҆го · Прїемлеши вре́мѧ и҆ въ таковы́хъ похва́лишисѧ вни́ди б҄о въ́ градъ къ мꙋжꙋ свое̑мꙋ , и҆ рече къ мнѣ , не сътворю̀ ни вни́дꙋ въ́ градъ н҄о ꙁдѐ ѹ҆мрꙋ̀ . и҆ преⷣста́виⷯ гл҃ати к не́и , и҆ реко́хъ . не моꙁѝ сотвори́ти сѐ сло́во , н҄о и҆ꙁво́ли по совѣтꙋ мое̑мꙋ , коли́ко паде́нїе сїѻ́на ѹ҆тѣшиши ради болѣꙁни і҆ерⷵлі́ма · Ви́диши б҄о ꙗ҆ко ѻ҆сщ҃енїе на́ше ѻ҆пꙋстѣ . и҆ ѻ҆лта́рь нашъ сътре́нъ еⷵ . и҆ цр҃ковь наша раꙁоре́на е҆сть · и҆ ѱаⷧ‍҇ты́рь нашъ смире́нъ е҆сть , и҆ пѣснь ѹ҆млъча̀ , и҆ ра́дость свѧ́ꙁана е҆сть , и҆ свѣща свѣтилника на́шего погаше́на е҆сть . и҆ кїѻ́тъ ꙁавѣта на́шего ѻ҆браще́нъ е҆сть , и҆ ст҃аѧ на́шⷶ и҆ꙁмѣне́на сꙋть і҆ и́мѧ чт҄о въꙁва́но е҆сть на наⷵ блиꙁко ѻ҆скверненїѧ е҆сть , и҆ свободы наши ѹ҆коре́нїе тръпѣли сꙋть . и҆ сщ҃ен̾ницы пож̾же́ни сꙋть . и҆ левѷти наши въ плене́нїе и҆до́ша . и҆ дв҃цы наши ѻ҆скверне́ни сꙋть . и҆ же́ны наша наси́лїе тръпѣша . и҆ пра́веднїи на́ши въсхище́ни сꙋть и҆ ѻ́троцы наша и҆ꙁги́бнꙋша і҆ ю́ноши наши слꙋжи́ша . и҆ крѣпци наши и҆ꙁнемого́ша · И҆ чт҄о всѣмъ на́ипа́че ꙁнамена́нїе сїѻ́на . ꙗ҆́ко и҆ꙁы́иде ѿ сла́вы своеѧ  . ꙗ҆́же и҆ преда́нъ е҆сть в рꙋка́хъ и҆же насъ ненави́дѣша · Ты́ бо ѿрѣ́еши твоѝ ско́рби мно́ги . и҆ ѿложѝ ѿ себѐ мно́жество бо́лѣꙁнїи да тѧ̀ въꙁлю́битъ крѣпкїи и҆ поко́и сътвори́тъ тебѣ вы́шнїи покое́нїе трꙋда · И҆ бы́сть е҆гда̀ гл҃ахъ е́и лице́ сѧ сїѧ́ше ско́ро , и҆ ѻ́браꙁъ блиста́нїе сътворѧше видѣнїе е҆ѧ̀ · да бы́хъ ѹ҆жа́сенъ ѕѣло к не́и . и҆ помышлѧ́хъ чт҄о бысть сїе . и҆ сѐ ско́ро ѿпꙋстѝ шꙋ́мъ гла́сомъ вели́кимъ стра́хомъ по́лнымъ да въꙁдвига́шесѧ ꙁемлѧ̀ ѿ жены̀ съ шꙋ́момъ · И҆ ви́дѣхъ с҄е на́ипаче жена̀ не ꙗ҆влѧ́шесѧ мн҄ѣ н҄о гра́дъ соꙁида́шесѧ и҆ мѣсто покаꙁа́шесѧ ѿ ѻ҆снова́нїѧ вели́кихъ , и҆ ѹ҆страши́хсѧ и҆ воꙁопиⷯ гла́сомъ вели́кимъ , и҆ реко́хъ гдѣ е҆сѝ ѹ҆рїель а҆гг҃лъ и҆же ѿ начала прїиде къ мн҄ѣ . ꙗ҆́ко то́и м҄ѧ сътворѝ прїитѝ въ мно́жествѣ ѹ҆жаса ѹ҆ма̀ сего · И҆ бысть коне́цъ мои в растлѣнїе , и мл҃тва моѧ в̾ поноше́нїе , и҆ е҆гда бы́хъ гл҃ющи сїѧ . с҄е прїиде къ мн҄ѣ и҆ ви́дѣ м҄ѧ , и҆ сѐ бы́сть поставле́нъ ꙗ҆ко мр҃твъ и҆ ра́ꙁꙋмъ мои ѻ҆чюжде́нъ бы́сть , и҆ дръжа̀ десни́цꙋ мою , и҆ въскрѣпѝ м҄ѧ и҆ постави м҄ѧ на́ ноꙁѣ моѝ . и҆ рече м҄и чт҄о тебѣ е҆сть и҆ въскꙋю ѻ҆скорбе́нъ е҆сть ра́ꙁꙋмъ твой , и҆ чю́вство срⷣца твое̑го . и҆ въскꙋ́ю въскорби́шисѧ и҆ реко́хъ ꙗ҆́ко ѻ҆ста́вилъ м҄ѧ е҆си и҆ а́ꙁ̾ сътвори́хъ по словесе́мъ твои̑мъ , и҆ вꙁыидо́хъ на́ поле и҆ сѐ ви́дⷯѣ и҆ ви́жꙋ чт҄о не могꙋ провѣща́ти . и҆ рече къ мн҄ѣ , ста́ни ꙗ҆ко мꙋжъ и҆ въꙁдви́гнꙋ т҄ѧ . и҆ рекохъ , гл҃и г҃и мои и҆ не ѻ҆ста́ви м҄ѧ ꙗ҆ко да не в сꙋетѣ ѹ҆мрꙋ̀ . ꙗ҆́ко ви́дѣхъ и҆же не свѣдѧхъ , и҆ слы́шꙋ и҆же не свѣмъ и҆л҄и чю́вство мое лже́тъ , и҆ дш҃а моѧ мечта́нїе видѧ . нн҃ѣ б҄о помолю́ ти сѧ да ска́жеши рабꙋ̀ твое̑мꙋ въ ѹ́жасѣ семъ . и҆ ѿвѣща̀ къ мн҄ѣ и҆ рече слы́ши м҄ѧ , и҆ наѹ҆чꙋ̀ тѧ̀ и҆ рекꙋ̀ тебѣ ѻ҆ кои́хъ бои́шисѧ ꙗ҆́ко вы́шнїи ѿкры́етъ тебѣ та́ины вели́ки . видѣ правъ пꙋть твои , ꙗ҆́ко беꙁъпреста́ни скорби́шисѧ ꙁа лю́ди твоѧ̀ , и҆ ѕѣло рыда́еши сїѻ́на ради . тꙋ б҄о ра́ꙁꙋмъ видѣнїѧ и҆же тебѣ ꙗ҆ви́сѧ прежде ма́ло . е҆ѧ́же ви́дѣл̾ е҆си рыда́ющи нача́лъ е҆си ѹ҆тѣша́ти е҆ѧ̀ . нн҃ѣ же ѹ҆жѐ лица̀ же́ньска не ви́диши . н҄о ꙗ҆ви́сѧ тебѣ гра́дъ соꙁида́ти и҆ ꙗ҆́ко провѣща́ше тебѣ ѿпаде́нїе сн҃а еѧ̀ . с҄е е҆сть ѿрѣше́нїе · се жена̀ ю҆́же ви́дѣлъ е҆си сїѧ е҆сть сїѻ́нъ , и҆ ꙗ҆ко речетъ тебѣ и҆же и҆ нн҃ѣ поꙁри́ши , ꙗ҆́ко граⷣ съꙁда́нъ . и҆ ꙗ҆́ко речетъ тебѣ и҆же беꙁъпло́дна быⷵ , лѣтъ , л҃ , и҆ чт҄о бѧ́хꙋ лѣта л҃ , къгда не бы́сть в немъ е҆ще жрътва прино́шена · И҆ бысть по лѣтеⷯ л , соꙁда̀ соло́монъ граⷣ . и҆ принесѐ приноше́нїе , тогда е҆гда родѝ непло́ды сн҃а , и҆ чт҄о т҄и рече ꙗ҆ко въспи́та е҆го съ трꙋдомъ , т҄о бы́сть . ѻ҆битанїе въ і҆ерⷵлимѣ , и҆ ꙗ҆́ко рече тебѣ да сн҃ъ мои грѧдꙋщи въ свои чрътогъ мрътвъ бы́сть , и҆ слꙋчи́сѧ е҆мꙋ паде́́нїе . т҄о бы́сть и҆же сътворе́но е҆сть паде́нїе і҆ерⷵліⷨско и҆ с҄е ви́дѣлъ е҆си подо́бїе е҆ѧ̀ . и҆ ꙗ҆́ко сн҃а рыда́ше , нача́лъ е҆си ѹ҆тѣша́ти е҆ѧ̀ . и҆ ѿ сихъ и҆же слꙋчи́шасѧ сїѧ бѧ́хꙋ тебѣ ѻ҆тво́рена . и҆ нн҃ѣ ви́дѣ вы́шнїи ꙗ҆́ко дш҃ею ско́рбенъ е҆си . и҆ ꙗ҆́ко всѣмъ срⷣцемъ терпи́ши ꙁа́нь ꙗ҆ви́сѧ тебѣ свѣтлость сла́вы е҆го и҆ красота̀ лѣпоты̀ е҆го · Сего б҄о ради рекоⷯ тебѣ да живе́ши в по́ли гд̑ѣ нѣсть до́мъ съꙁда́нъ . вѣм̾ б҄о а҆ꙁъ ꙗ҆́ко вы́шнїи начина́ше тебѣ покаꙁа́ти сїѧ . сего ра́ди реко́хъ тебѣ да прїидеши на ни́вꙋ гдѣ нѣсть ѻ҆снова́нїѧ съꙁида́нїю . ни б҄о можа́ше дѣло бл҃го творе́нїе чл҃ческо въꙁдержа́ти въ мѣстѣ гдѣ начина́шесѧ вы́шнїи гра́дъ покаꙁа́ти . ты́ бо не бо́исѧ ни ѹ҆стра́шитсѧ срⷣце твое , н҄о вни́ди и҆ ви́ждь свѣтлость и҆ вели́чества съꙁда́нїѧ . коли́ко въꙁмо́жно е҆сть тебѣ видѣнїе ѻ҆чесе́мъ ви́дѣти . и҆ посе́мъ слы́шиши коли́ко прїемлетъ слыша́нїе ѹ҆шесе́мъ твои̑мъ слы́шати . ты̀ блж҃нъ е҆си на мно́ѕѣхъ и҆ ꙁва́нъ е҆си преⷣ вы́шнѧго ꙗ҆́ко и҆ ма́ло . но́щъ и҆же ꙁаѹ́тра бꙋдꙋщи пребыва́е̑ши т҄ꙋ , и҆ пока́жетъ тебѣ вы́шнїи та̀ видѣнїѧ бо́льши и҆же сътвори́тъ ѻ҆бита́ющиⷨ на ꙁемлѝ ѿ послѣднихъ днїи . и спахъ т҄ꙋ но́щь и҆ дрꙋгꙋю ꙗ҆́ко рече мн҄ѣ ·
Глⷡ‍҇а , а҃і · И ви́дѣхъ со́нъ и҆ с҄е въсхожа́ше ѿ мо́рѧ ѻ҆релъ е҆мꙋже бѧ́хꙋ , в҃і , кри́лъ пернатыⷯ и҆ главы̀ тр҄и · И҆ ви́дѣхъ и҆ с҄е простира́ше кри́лѣ своѝ на все́и ꙁемлѝ , и҆ вс҄и вѣтри нбⷵнїи надыхахꙋ в него̀ и҆ собира́хꙋсѧ · И҆ ви́дѣхъ и҆ ѿ пе́рїѧ е҆го родѧхꙋсѧ сꙋпротивъ перїе , и҆ тїи сътворѧ́хꙋ в пер̾натыхъ дро́бныхъ и҆ малыⷯ , і҆ и҆же гла́вы его бѧ́ше поко́ини , и҆ среⷣнѧѧ глава̀ бы́сть бо́лши и҆́нѣхъ гла́въ , н҄о та̀ покоѧ́шесѧ с ни́ми · И҆ ви́дⷯѣ и҆ се̑ ѻ҆релъ летѧ́ше на пѣрїи свое̑мъ . и҆ црⷵтвова на́ ꙁемли , и҆ на живꙋщиⷯ на не́и . и҆ ви́дѣхъ ꙗ҆́ко повиновена е҆мꙋ бысть всѧ поⷣнбⷵаѧ . и҆ никто е҆мꙋ противлѧ́шесѧ . ни е҆диⷩ‍҇ ѿ твари и҆же е҆сть на́ ꙁемли · И҆ ви́дѣхъ и҆ с҄е воста̀ ѻ҆релъ на но́кти своѝ , и҆ пꙋсти гла́съ перїемъ свои̑мъ гл҃ющи . не хо́щите всѝ вкꙋпѣ бди́ти , спѣте е҆ді́нъ ко́ждоже въ мѣстѣ свое̑мъ и҆ по времѧ бди́те . главы́ же по́слѣ да съхранѧⷮсѧ · И҆ ви́дѣхъ , и҆ с҄е глаⷵ не и҆схожⷣа́ше ѿ главы̀ е҆го , н҄о ѿ среды тѣла е҆го , и҆ чтохъ проти́внїи перїа е҆го и҆ сихъ бѧ́ше ѻ҆́смь · И҆ ви́дѣх̾ и҆ с҄е ѻ҆деснꙋю странꙋ̀ воста е҆ді́но перо и҆ црⷵтвова на все́и ꙁемлѝ · И҆ бысть е҆гда̀ црⷵтвова́ше прїидетъ е҆мꙋ конеⷰ‍҇ и҆ не ꙗ҆ви́сѧ мѣсто е҆го , і҆ и́но воста̀ , и҆ црⷵтвова́ше , то́и мно́го дръжа вре́мѧ . и҆ бысть е҆гда̀ црⷵтвова́ше и҆ грѧдѧ́ше конецъ е҆го . да не ꙗ҆ви́тсѧ ꙗ҆́ко прь́выи . и҆ с҄е гла́съ ѿпꙋщенъ томꙋ̀ гл҃ющи · Слы́шите и҆же толи́ко вре́мѧ дръжа́лъ е҆си ꙁе́млю . сїѧ ꙁавѣща́ю тебѣ пре́же нежѐ начне́ши не ꙗ҆ви́тисѧ , нѣкт҄о по тебѣ въꙁдеⷬ‍҇жи́тъ времѧ твоѐ н҄о ни по́лъ е҆го . и҆ въꙁдвижесѧ тре́тїи дръжа́ти кнѧ́ѕьство ꙗ҆́ко и҆ прь́выи и҆ не ꙗ҆ви́сѧ и҆ то́и · И҆ та́ко слꙋча́шесѧ и҆ всѣхъ и҆́нѣхъ и҆ е҆ді́нымъ кнѧ́ѕьство носи́ти , и҆ паки никогда̀ ꙗ҆ви́тисѧ , и҆ ви́дѣхъ и҆ с҄е въ вре́мѧ сѣдѧ́щи пе́рїѧ въꙁдвига́хꙋсѧ ѻ҆де́снꙋю странꙋ̀ да дръжаⷮ и҆ тїи кнѧ́ѕьство , и҆ ѿ тⷯѣ бы́ша и҆же дръжа́хꙋ , н҄о ско́ро не ꙗ҆влѧ́хꙋсѧ . и҆же и҆ нѣкоторїи ѿ ни́хъ воꙁдвига́хꙋсѧ н҄о не дръжахꙋ кнѧ́ꙁьства · И ви́дѣхъ посе́мъ , и҆ с҄е не ꙗ҆ви́шасѧ , в҃і , кри́лъ , и҆ дв҄а кри́лѣта . и ничто̀ бѧ́ше ѻ҆ста́ло въ тѣлѣ ѻ҆рлѝ токмо дв҄ѣ главѣ поко́юща и҆ ше́сть крилати · И҆ ви́дѣхъ и҆ с҄е ше́сть перна́тыхъ раꙁдѣле́ни сꙋть дво́е . и҆ пребы́ша поⷣ главо́ю чт҄о е҆сть на де́снѣи странѣ . и҆же четы́ре пребыва́ше въ мѣ́стѣ свое̑мъ · И҆ ви́дѣхъ и҆ с҄е сїѧ поⷣкри́лїа мышлѧхꙋ въꙁⷣвигнꙋти и҆ дръжа́ти кнѧⷥство . И҆ ви́дѣхъ и҆ с҄е е҆ді́на въꙁдви́жена еⷵ н҄о ско́ро не ꙗ҆ви́сѧ . и҆ вто́рыѧ скорѣ́ише неже пр́ьвїи не ꙗ҆ви́шасѧ · И҆ ви́дѣхъ и҆ с҄е дв҄а и҆же свы́ше къ себѣ са́ми помышлѧ́хꙋ и҆ тїѝ црⷵтвова́ти . и҆ в неⷨ е҆га помышлѧ́хꙋ с҄е е҆ді́нъ покоющꙋ главꙋ̀ , и҆же бысть среⷣнїи и҆ въꙁ̾бнѧ́ше . сїѧ б҄о бысть двѣма главаⷨ бо́льшаѧ · И҆ ви́дѣхъ ꙗ҆ко съвръше́ны сꙋть дв҄ѣ главы̀ съ собо́ю , и҆ с҄е ѿвраще́на е҆сть глава̀ с тѣми и҆же с не́ю бѧхꙋ . и҆ снѣдь дв҄ѣ поⷣкрилѧта и҆же помышлѧхꙋ црⷵтвова́ти · Сїѧ же глава̀ ѹ҆страши вс҄ю ꙁе́млю , и҆ владѧ́ше на не́и тѣмъ и҆же ѻ҆бладаюⷮ ꙁемлю съ трꙋ́достїю мно́гою . и҆ си́л̾ныхъ дръжа̀ селенїѧ ꙁем̾скаѧ на всѣхъ крилⷯѣ и҆же бы́ша · И҆ ви́дѣх̾ посемъ , и҆ с҄е поⷧ‍҇ главы̀ ско́ро не ꙗ҆́ви́сѧ и҆ т҄о ꙗ҆́ко кри́лѣ . ѿлꙋчи́ша же сѧ дв҄ѣ главы̀ и҆же и҆ т҄ѣ та́коже црⷵтвова́шⷶ на́ ꙁемли и҆ на ни́хъ и҆же ѻ҆бита́ютъ в не́мъ · И҆ ви́дѣхъ и҆ с҄е пожрѐ главꙋ̀ ѻ҆деснꙋю странꙋ̀ и҆же ѻ҆шꙋ́юю · И҆ слы́шахъ глаⷵ гл҃ющъ м҄и . ꙁрѝ проти́въ тебѐ . и҆ ꙁнаменаи чт҄о ѹ҆́ꙁриши · И҆ ви́дѣхъ и҆ с҄е ꙗ҆ко левъ прогнѣ́ванъ ѿ лѣ́са ры́щꙋщъ . и҆ ви́дѣхъ ꙗ҆́ко посыла́ше гла́съ члчⷵкїи къ ѻ҆рлꙋ рекꙋщи · Слы́ши т҄ы и҆ гл҃ю тебѣ , и҆ речеⷮ вы́шнїи тебѣ . н҄и ли ты е҆си и҆же на и҆ꙁвышилъ ѿ четы́реⷯ животныхъ и҆же сътвориⷯ . црⷵтвова́ти въ вѣцѣ мое̑мъ . и҆ да по ниⷯ прїидетъ конецъ вѣка иⷯ · И҆ четвеⷬ‍҇тыи грѧдꙋщи побѣди́лъ всѧ̀ живо́тнаѧ и҆же прїидо́ша . и҆ си́лою дръжаⷧ‍҇ вѣкъ съ трепетомъ мно́гимъ , и҆ вс҄ю вселеннꙋю съ трꙋ́достїю стропти́во всели́лсѧ толи́кимъ вре́менемъ селенїи ꙁем̾скихъ с лестїю · И҆ сꙋди́лъ е҆си ꙁе́млю не съ и́стинною . смꙋтиⷧ‍҇ б҄о е҆си кро́т̾кихъ . и҆ въꙁраꙁилъ е҆си поко́ющихъ . и҆ въꙁлюбилъ ло́жных̾ и҆ раꙁорилъ е҆си жили́ща и҆хъ и҆же плодѧ́хꙋ . и҆ смири́лъ е҆си стѣны иⷯ и҆же тебѐ не побѣди́ша · И҆ въꙁыидетъ ѹ҆коре́нїе твое к вы́шнемꙋ , и҆ гордынѧ твоа̀ къ крѣпкомꙋ . и҆ въꙁрѣ вы́шнїи го́рдаѧ времена̀ . и҆ с҄е сконча́на сꙋть , и҆ беꙁако́нїѧ е҆го съвръше́на сꙋть · Сего ради не ꙗ҆ви́сѧ т҄ы ѻ҆реⷧ‍҇ и҆ кри́лѣ твоѝ гро́ꙁныѧ , и҆ крилѧ́та твоа̀ стропти́выѧ и҆ гла́вы твоа лꙋкавыа , и҆ нокти твоа строптивыѧ , и҆ вс҄е тѣло твоѐ сꙋе́тное дабы сѧ прохлади́ла вс҄ѧ ꙁемлѧ̀ , и҆ ѻ҆братиласѧ свобоⷣна ѿ твое́ѧ си́лы . и҆ ѹ҆поваеⷮ сꙋдїи млⷵрдїю е҆го и҆же сътвори е́й · Глаⷡ‍҇ , в҃і · И бысть е҆гда̀ гл҃аше левъ словеса̀ сїѧ къ ѻ҆рлꙋ . и҆ ви́дⷯѣ и҆ се чт҄о ѻ҆ста глава̀ . и҆ не ꙗ҆ви́шасѧ четы́ре кри́лѣ , и҆же к немꙋ прїидо́ша и҆ въꙁ̾двигошасѧ да црⷵтвꙋюⷮ · И҆ бы́сть црⷵтво и҆хъ скꙋдно , и҆ молвы по́лно . И҆ видⷯѣ и҆ с҄е т҄а не ꙗ҆влѧ́шесѧ . и҆ вс҄е тѣло ѻ҆́рлее въж̾жига́шесѧ и҆ ѹ҆страшисѧ ꙁемлѧ̀ ѕѣ́ло . и҆ а́ꙁъ ѿ молвы во ѹ҆́жасѣ па́мѧти  . и҆ ѿ вели́ка страха бдѣхъ · И҆ рѣхъ дꙋ́хꙋ мое̑мꙋ , се ты̀ пода́лъ е҆си мнѣ т҄о . в̾ то́мъ чт҄о пыта́еши пꙋтѝ вы́шнѣго . с҄е е҆ще трꙋденъ е҆смь дш҃ею . и҆ дх҃омъ мои̑мъ и҆ꙁнемо́женъ е҆смь ѕѣло , и҆ ма́ла е҆сть въ мнѣ си́ла ѿ мно́жества бо́ѧꙁни ꙗ҆́же ѹ҆страшиⷯсѧ но́щи се́ѧ · Нн҃ѣ б҄о помолю́сѧ вы́шнемꙋ да м҄ѧ ѹ҆крѣпи́тъ да́же до конца · И҆ рекоⷯ влⷣко г҃и а҆́ще ѻ҆брѣтоⷯ блгⷣть преⷣ ѻ҆чи́ма твои́ма , и҆ а́ще ѻ҆правда́нъ е҆смь преⷣ тобо́ю паче мно́жества · И҆ а́ще и҆стин̾но в̾ꙁы́идетъ моле́нїе моѐ преⷣ лицемъ твои̑мъ , въскрепи́ мѧ . и҆ ꙗ҆́ви мн҄ѣ рабꙋ твое̑мꙋ толкова́нїе , и҆ раꙁлꙋченїе видѣ́нїѧ гро́ꙁнаго того̀ и҆сполнѣ́ише ѹ҆тѣшиши дш҃ꙋ мою . досто́ино б҄о мене и҆мѣлъ е҆си покаꙁа́ти мн҄ѣ времена послⷣѣнѧѧ · И҆ реⷱ‍҇ къ мнѣ , с҄е е҆сть толкова́нїе видѣнїѧ сего . ѻ҆рла̀ ꙗ҆же ви́дѣлъ е҆си въсходѧ́ща ѿ мо́рѧ . т҄о е҆сть црⷵтво чт҄о видѣно е҆сть въ видѣнїи данила бра́та твое̑го . н҄о нѣсть е҆мꙋ протоⷧ‍҇кова́н̾но . ꙗ҆же а́ꙁъ нн҃ѣ тебѣ протоⷧ‍҇кꙋю  · Се дн҃и прїидꙋтъ . и҆ воста́неⷮ црⷵтво на́ ꙁемли . и҆ бꙋ́деⷮ бо́ѧꙁни вѧ́щши всⷨѣ црⷵтвоⷨ , и҆же быша преже е҆го · Црⷵтвꙋюⷮ же в неⷨ цр҃и , в҃і , е҆ді́нъ по е҆дїномꙋ , и҆же вто́рыи начнеⷮ црⷵтвова́ти . и҆ то́и воꙁдержиⷮ наи̑паⷱ‍҇ вре́мѧ на дванадесѧте · Сїа еⷵ толкова́нїѧ , в҃і . кри́лъ ꙗ҆́же ви́дѣлъ е҆си . и҆ ꙗ҆́же слышалъ е҆си глаⷵ и҆́же гл҃анъ быⷵ не ѿ гла́въ е҆го и҆сходѧ́щ̾ н҄о ѿ средины тѣла е҆го , с҄е е҆сть тлъкова́нїе · Ꙗ҆́ко послѣ вре́мени црⷵтва того ро́дѧⷮсѧ р̾ве́нїѧ не ма́ла . и҆ поги́бнетъ , ꙗ҆́ко да падетъ и҆ не падетъ тогда̀ , н҄о паки положи́тсѧ въ своѐ нача́ло . ꙗ҆ко ви́дѣлъ е҆си поⷣкрилецъ ѻ҆́смь съвокꙋплѧ́ющи кри́лѣ своѝ · Сїѧ е҆сть толкова́нїѧ . въскрⷵнꙋтъ в тоⷨ ѻ҆́смь цр҃їи иⷯже бꙋдⷮꙋ времена легъча́ишеи лѣта скоро ꙁва́нныи , дво́е б҄о ѿ тⷯѣ ро́дѧⷮсѧ . приближа́ющи же вре́мени по́лъ , четыре съхранѧтсѧ въ вре́мѧ · Є҆гда̀ приближа́тисѧ начнеⷮ вре́мѧ е҆го да сконча́етсѧ · дво́е б҄о на концы съдръжаⷮсѧ . и҆ ꙗ҆́ко ви́дѣлъ е҆си три гла́вы покоюща с҄е е҆сть тол̾кова́нїе · Въ послⷣѣнїи е҆го въꙁдви́гнетъ вы́шнїи тр҄и црⷵтва . и҆ приꙁоветъ в̾ нѐ мно́га . и҆ господꙋ́ютъ ꙁемлею . і҆ и҆же ѻ҆бита́ютъ в не́и с трꙋдомъ мно́гимъ на всѣхъ и҆же бы́ша преⷣ си́мъ · Сего ради тотѣ ꙁва́ни сꙋть главы̀ ѻ҆рли . сїи б҄о бꙋдꙋтъ и҆же преглавѧтъ нечьсти́выхъ е҆го . и҆же съвръшатъ послⷣѣнѧѧ е҆го . и҆ ꙗ҆́ко ви́дѣлъ е҆си главꙋ̀ бо́льшꙋю не ꙗ҆влѧ́ющꙋсѧ · Се е҆сть толкова́нїе е҆го . ꙗ҆́ко е҆ді́нъ ѿ нихъ на ѻ҆́дрѣ своеⷨ ѹ҆́мретъ , и҆ б҄о с мꙋченїемъ . ꙗ҆́же дво́е и҆же приспѣва́ютъ , ме́чъ и҆хъ поꙗ҆́сть . е҆ді́нъ б҄о мечъ поꙗ҆́сть и҆же с нимъ . н҄о бо тꙋ̀ мечъ напослѣдокъ падетъ · Ꙗ҆́ко ви́дѣлъ е҆си дво́е поⷣкри́лїѧ въсходѧ́щи на главы̀ и҆же еⷵ ѻ҆ деснꙋ́ю странꙋ̀ с҄е е҆сть тоⷧ‍҇кованїе . сїи сꙋть и҆же съдръжа́лъ вы́шнїи въ конецъ свои̑хъ , т҄о е҆сть црⷵтво скꙋдное и҆ ско́рбеи по́лно · ꙗ҆́ко ви́дѣлъ е҆си льва̀ кое̑го ѿ лѣса въꙁбꙋдѧ́ща и҆ ры́чюща и҆ гл҃юща къ ѻ҆рлꙋ̀ , и҆ ѻ҆блича́ющи е҆го , и҆ непра́вды того по всѣхъ словесехъ е҆го , ꙗ҆́ко слы́шалъ е҆си , с҄е е҆сть вѣтръ е҆гоже съдръжа́лъ вы́шнїи въ концы к ни́мъ , и҆ нечести́выхъ и҆хъ ѻ҆бличи́тъ тѣхъ  , и҆ ѿтрѧсе́тъ преⷣ тѣми лести и҆хъ , поста́виⷮ б҄о и҆хъ на сꙋдѣ живы́и . и҆ бꙋдетъ е҆гда ѻ҆бличи́ти и҆хъ тогда̀ пока́жетъ и҆хъ . и҆же ѻ҆станокъ людїи мои̑хъ и҆ꙁба́витъ съ бѣдо́ю и҆же съхранени сꙋть на концыхъ мои̑хъ , и҆ ѹбл҃житъ и҆хъ , доко́лѣ же не прїидетъ конецъ дн҃и сꙋ́днаго , ѻ҆ коеⷨже гл҃ахъ тебѣ ѿ нача́ла . се́и со́нъ чт҄о ви́дѣлъ е҆си сїѧ толкова́нїѧ . т҄ы бо самъ досто́инъ бы́лъ е҆си , ꙁна́ти та́инꙋ вы́шнѧго · Того б҄о ра́ди пиши всѧ т҄а въ кни́гꙋ и҆же ви́дѣлъ е҆си . и҆ поста́ви е҆ѧ̀ в мѣсто съхра́нно . и҆ ѹ҆чи́ши е҆ѧ̀ мꙋ́дрымъ ѿ людїи твоиⷯ и҆́х̾же срⷣце вѣ́си мощи прїѧ́ти и҆ дръжати та́инꙋ сїю · Ты же е҆ще потерпи и҆́ныхъ дн҃їи , ꙁ҃ . да тебѣ пока́жетсѧ чт҄о же ви́дѣно бꙋдетъ вы́шнемꙋ покаꙁа́ти тебѣ , и҆ ѿи́де ѿ мене · И҆ бы́сть е҆гда̀ слы́шитъ ве́сь по́лкъ ꙗ҆́ко проидо́ша , ꙁ҃ , дн҃їи а҆ꙁъ не бы́хъ ѻ҆бращенъ къ гра́дꙋ · И҆ събра́шасѧ вс҄и ѿ ме́ньша да́же до бо́льшаго . и҆ прїидоша ко мнѣ і҆ реко́ша мї гл҃юще . чт҄о съгрѣши́ли е҆смы̀ тебѣ и҆ чт҄о непра́во съдѣѧ́хомъ на́ тѧ , ꙗ҆́ко ѻ҆ставлѧ́ющи насъ сѣлъ е҆си на мѣ́стѣ то́мъ · Ты б҄о намъ вы́ше е҆си ѿ всѣхъ лю́дїи ꙗ҆́ко гро́ꙁдъ ѿ виногра́да . и҆ ꙗ҆́ко свѣти́лникъ въ мѣсто мра́чно , и҆ ꙗ҆́ко приста́нище и҆ кора́бль сп҃сенъ е҆сть ѿ бꙋ́рѧ · И҆ли не довлѣ́ютъ намъ лꙋка́ваѧ и҆же ключа́ютсѧ · А҆ще б҄о ты насъ ѻ҆ста́виши . коли́ко бы́сть намъ лꙋ́чши а҆ще быхомъ съж̾же́ни и҆ м҄ы , сож̾же́нїемъ сїѻ́на . ни б҄о мы е҆смы лꙋ́чши тѣ́хъ и҆же та́мо ѹ҆мро́ша . и҆ пла́каша гла́сомъ вели́кимъ · И҆ ѿвѣщаⷯ к ни́мъ и҆ реко́хъ . надѣ́исѧ і҆и̑л҃ь , и҆ не моѕи скорбѣти т҄ы до́мъ і҆а́ковль , е҆сть б҄о па́мѧть ва́ша преⷣ вышниⷨ , и҆ крѣ́пкїи нѣ́сть ꙁабве́нъ ваⷨ в напа́сти , а҆ꙁъ б҄о не ѻ҆ста́вихъ ва́съ ни ѿи̑до́хъ ѿ васъ , н҄о прїидо́хъ в сїе мѣсто да молю́сѧ ꙁа печа́ль сїѻ́на , да вꙁыщꙋ млрⷵдїе ꙁа смире́нїе ст҃ыни вашеи · И҆ нн҃ѣ и҆дѣте е҆ді́нъ ко́ждо же в до́мъ свои , и҆ а́ꙁъ прїидꙋ к ва́мъ по дн҃ехъ сихъ , и҆детъ по́лкъ ꙗ҆́ко рекоⷯ е҆мꙋ , въ градъ · А҆ꙁ̾ же сѣдо́хъ на́ поли , ꙁ҃ , дн҃їи ꙗ҆́коже м҄и повелѣ , и҆ ꙗ҆до́хъ цвѣтъ то́кмо ѿ ни́въ , и҆ ѿ травъ сътворе́на бысть мнѣ пи́ща въ дн҃ехъ тѣ́хъ ·
Глⷡ‍҇а , г҃і · И бысть по дн҃ехъ седми , и҆ ѹ҆снꙋхъ сно́мъ но́щїю , и҆ с҄е ѿ морѧ вѣтръ въста́ше да смꙋти́тъ вс҄и волны е҆го · И҆ ви́дѣхъ и҆ с҄е въꙁмога́ше тои чл҃къ съ тысѧщми нбⷵⷵными . и҆ гдѣ лице свое ѻ҆браща́ше да въꙁ̾риⷮ , трепетахꙋ вс҄ѧ и҆же под ни́мъ видѧхꙋсѧ , и҆ гдѣ колиже и҆схожда́ше глⷵа ѿ ѹ҆́стъ е҆го съжиꙁа́хꙋсѧ вс҄и и҆же слышахꙋ гла́съ е҆го . ꙗ҆́ко поваетъ ꙁемлѧ̀ когда слы́ша ѻ҆́гнь · И҆ ви́дⷯѣ посе́мъ и҆ с҄е събирашесѧ мно́жество людїи и҆́хже не бѣ число̀ ѿ четырехъ вѣтръ нбⷵныхъ . да въꙁбранѧтъ чл҃ка и҆же и҆ꙁ̾ше́лъ ѿ мо́рѧ · И҆ ви́дⷯѣ и҆ се самъ себѣ и҆скопа́ше горꙋ великꙋ и҆ летѣ на ню̀ . ꙗ҆́же вꙁыска́лъ ви́дѣти странꙋ и҆ли мѣсто ѿколѣ и҆ꙁваѧ́на бы́сть гора̀ , и҆ не мого́хъ · И҆ посе́м̾ ви́дѣхъ и҆ се всѝ и҆же събра́ни сꙋть къ немꙋ да поборⷮꙋ е҆го и҆ боѧ́хꙋсѧ ѕѣло , паче смѣѧ́хꙋ погна́ти , и҆ се ꙗ҆́ко ви́дѣхъ стремле́нїѧ мно́жество грѧдꙋщи ни въꙁдви́же рꙋ́кꙋ свою , ни ѻ҆рꙋ́жїе держа́ше , никоторого съсꙋда бра́ннаго , то́кмо ꙗ҆́ко ви́дѣхъ , ꙗ҆́ко ѿпꙋсти ѿ ѹ҆́стъ свои̑хъ , ꙗ҆́ко дхнове́нїе ѻ҆гнѧ̀ , и҆ ѿ ѹ́стъ е҆го ꙗ҆́ко дх҃ъ пла́менъ , и҆ ѿ ꙗ҆ꙁы́ка е҆го посылаше и҆́скры , и҆ непостоѧ́нїе , и҆ съе̑дине́ни сꙋть вс҄ѧ вкꙋпѣ сїа дъхнове́нїе ѻ҆гнѧ и҆ дх҃ъ пла́мы , и҆ мно́жество непостоѧ́нїѧ , пораꙁи мно́жество на ѹ҆стремле́нїе и҆же ѹ҆гото́вана бысть ѻ҆полча́тисѧ , и҆ пож̾же всѣхъ , і҆ и҆ско́рони . и҆же неви́дѣно бысть ѿ неі̑счисленна мно́жества , а҆ще то́кмо праⷯ и҆ дыма во́нѧ · И҆ ви́дѣхъ , и҆ ѹ҆страшихъсѧ , и҆ пото́мъ ви́дѣхъ того чл҃ка сходѧ́ща ѿ горы , и҆ ꙁовꙋща къ себѣ мно́жество и҆ное ми́рное , и҆ пристꙋпа́ше к немꙋ лица члч҃ески мно́ѕѣ нѣ́кимъ ра́дꙋющимъсѧ , и҆ нѣ́кимъ скорбѧ́щимъ , нѣ́кїи б҄о привѧꙁа́ны нѣ́кїи вѣдꙋщи ѻ҆ нихъ и҆же приношахꙋсѧ , і҆ и҆ꙁнемого́хъ ѿ мно́жества стра́ха , и҆ въꙁбꙋдихсѧ и҆ рекохъ , т҄ы ѿ нача́ла покаꙁа́лъ е҆си рабꙋ̀ твое̑мꙋ чюдеса̀ сїа , и҆ досто́ина м҄ѧ и҆мⷧ‍҇ѣ е҆си да прїимеши мл҃твꙋ мою . и҆ нн҃ѣ покажи мнѣ е҆ще толкова́нїе снꙋ̀ семꙋ ꙗ҆́ко б҄о мню̀ в чюв̾ствѣ мое̑мъ , го́ре и҆же ѻ҆ставле́ни бꙋдꙋтъ въ дн҃и тїи , и҆ наипа́че го́ре симъ и҆же не сꙋть ѻ҆ста́влени , и҆же б҄о нѣ сꙋть ѻ҆ста́влени скорби бѧ́хꙋ · Раꙁꙋмѣ́ю нн҃ѣ и҆же сꙋть преставле́нна в послⷣѣнѣѧ дн҃и , и҆ ѹ҆срѧ́щⷮꙋ и҆хъ , н҄о и҆ тїи и҆же ѻ҆ста́влени сꙋть · Сего ради прїидо́ша б҄о бѣди вели́кїи ѿ потре́бныⷯ мно́гиⷯ , ꙗ҆́ко пока́жꙋтъ со́нїѧ сїѧ . и҆б҄о легъча́ише е҆сть погиба́ющи прїити в сеⷨ неже прїи̑тѝ всемъ ꙗ҆́ко ѻ҆́бла́къ ѿ вѣка , и҆ нн҃ѣ ви́дѣти и҆же слꙋчаⷮсѧ в̾ послѣднѧѧ времена̀ · И҆ ѿвѣща̀ къ мн҄ѣ и҆ рече , и҆ видѣнїю толкова́нїе рекꙋ тебѣ . и҆ ѻ҆ кои́хъ гл҃алъ е҆си ѿврьꙁꙋ т҄и . ꙗ҆ко ѻ҆ сихъ ре́клъ е҆си . и҆же ѻ҆ста́влени сꙋть  . с҄е е҆сть тол̾кова́нїе и҆же ѿи́метъ бѣдꙋ̀ в то̀ вре́мѧ то́и сѧ съхранѝ и҆же в бѣдꙋ̀ впадо́ша сїи сꙋть и҆же и҆мѣ́ютъ дѣла и҆ вѣрꙋ къ крѣплѣ́ишемꙋ · Вѣси б҄о ꙗ҆́ко бо́лши ѹ҆блаже́ни сꙋть и҆же ѻ҆ста́влени паче тѣхъ и҆же меⷬ‍҇тви сꙋть · Сїѧ толкова́нїѧ видѣнїю . ꙗ҆́же ви́дѣлъ е҆си мꙋжа въсходѧ́ща ѿ срⷣца мо́рьскаго . то́и е҆сть е҆гоже въꙁдержа̀ вы́шнїи мно́га времена . и҆же самъ себѣ и҆ꙁба́витъ сътворе́нїе свое то́и раꙁ̾смотри́тъ и҆же ѻ҆ста́влени сꙋть · И҆ ꙗ҆́ко ви́дѣл̾ е҆си ѿ ѹ́стъ е҆го и҆сходи́ти ꙗ҆́ко дх҃ъ и҆ ѻ́гнь и҆ непостоѧ́нїе . и҆ ꙗ҆ко не дръжа́ше ѻ҆рꙋ́жїѧ и҆̑ ни сосꙋда бра́ннаго нападетъ б҄о стремле́нїе е҆го мно́жество и҆же прїидо́ша ѻ҆полчи́ти е҆го . сѐ е҆сть толкова́нїе . сѐ днѝ прїидⷮꙋ къгда начнетъ вы́шнїи и҆ꙁба́вити и҆хъ и҆же на ꙁемлѝ сꙋть . и҆ прїидет̾ въ ѹ́жасъ па́мѧти на ни́хъ и҆же ѻ҆бита́ютъ ꙁе́млю . і҆ и́ные и҆нымъ помышлѧ́ютъ въꙁбрани́ти , граⷣ гра́да и҆ мѣсто мѣста . и҆ ꙗ҆ꙁы́цы на ꙗ҆ꙁы́цѣхъ и҆ црⷵтво на црⷵтво · И҆ бꙋдетъ е҆гда сътвори́ти сїѧ и҆ слꙋчатсѧ ꙁна́менїѧ и҆же пре́жде покаꙁа́хъ т҄и . и҆ тогда̀ ѿкры́етсѧ сн҃ъ мои е҆гоже ви́дѣлъ е҆си ꙗ҆́ко мꙋжа въсходѧща · И҆ бꙋдетъ къгда ѹ҆слы́шатъ вс҄и ꙗ҆ꙁы́цы гла́съ е҆го . и҆ ѻ҆ста́витъ е҆ді́нъ къждо же въ странѣ свое́и бра́нь свою что и҆́мать дрꙋгъ къ дрꙋгꙋ · И҆ събере́тсѧ въ е҆ді́но мно́жество беꙁ̾числе́но . ꙗ҆́ко хотѧ́щи прїитѝ и҆ ѻ҆плъча́ти е҆го . то́иже ста́нетъ на глави́цѣ горы̀ сїѻ́на · Сїѻ́н же прїидеⷮ и҆ ꙗ҆ви́тсѧ всѣмъ ѹ҆гото́вана і҆ и҆ съꙁда́на ꙗ҆́ко ви́дѣлъ е҆си горꙋ̀ и҆скопа́ннꙋ беꙁ рꙋкꙋ то́иже сн҃ъ мои ѻ҆блачи́тъ . и҆же наидо́ша ꙗ҆ꙁы́цы нечестивыхъ сиⷯ и҆же и҆скꙋси́лъ е҆си , приближишасѧ ради лꙋка́ва помышле́нїа и҆хъ . и҆ мꙋче́нїѧ и҆х же начнꙋтъ мꙋчити и҆же подобни сꙋть пла́мени и҆ꙁгꙋбѧтъ и҆хъ беꙁъ трꙋдости . по ꙁако́нꙋ и҆же ѻ҆гню̀ подобенъ е҆сть , и҆ ꙗ҆ко ви́дѣлъ е҆си събира́ющи к себѣ и҆́ное мно́жество ми́рное . сїи сꙋть десѧть колⷩ‍҇ѣ иже плене́ни сътворе́ни бы́ша ѿ ꙁемлѝ своеа , въ дни и҆ѻ҆сїѧ цр҃ѧ е҆гоже плѣни велъсамланаꙁа́ръ цр҃ь а҆сѷрьскїи и҆ приве́лъ и҆хъ ꙁа рѣкꙋ̀ . и҆ преведени сꙋть в ꙁемлю и҆́нꙋю . тїи же себѣ да́ша совѣтъ то́и да ѻ҆ста́вѧⷮ мно́жество ꙗ҆́ꙁы́къ . и҆ дабы̀ прошлѝ в да́лнюю странꙋ̀ гдѣ не бы́сть сѣмѧ чл҃чско · И҆л҄и тꙋ̀ сохранити ꙁакоⷩ‍҇наѧ своѧ и҆же не бы́ша дръжа́ще въ странѣ свое́и . по вхо́дѣ же тѣснотъ рѣкѝ и҆е̑фра́та внидо́ша . сътвори́лъ б҄о и҆мъ тогда̀ вы́шнїи ꙁна́менїѧ и҆ поста́вилъ жи́лы рѣчныа доко́лѣ про́идꙋтъ . понеже странѣ бысть пꙋть мно́гъ пꙋтьствовати лѣ́то е҆ді́но и҆ полъ , и҆же страна̀ т҄а ꙁоветсѧ а҆саре́ѳъ · Тогда̀ ѻ҆бита́шⷶ тамо даже до послѣднѧго вре́мени · И҆ нн҃ѣ па́ки начнꙋть прїти , па́ки вы́шнїи поста́виⷮ жи́лы рѣчны́ѧ , да могꙋтъ проитѝ , сїѧ ради ви́дⷧ‍҇ѣ е҆си мно́жество с ми́ромъ . н҄о и҆же ѻ҆ста́влени сꙋть ѿ людїи твои̑хъ сїи сꙋть и҆же ѻ҆брѧ́щꙋтсѧ внꙋтрѝ предѣлъ мои̑хъ . сътворе́но б҄о бꙋдеⷮ когда начнетъ погꙋби́ти мно́жество и҆хъ и҆же събрани сꙋть ꙗ҆ꙁы́цы ꙁащити́тъ и҆хъ и҆же премого́ша людїи . и҆ тогда пока́жеⷮ и҆мъ велїе мно́жество чюде́съ , и҆ реко́хъ а҆ꙁъ . влⷣко г҃и с҄е м҄и покажѝ чт҄о ради ви́дѣхъ мꙋжа въсходѧ́ща ѿ срⷣца мо́рьскаго . и҆ рече мнѣ . ꙗ҆́ко не мо́жеши сїѧ и҆спытати и҆л҄и ꙁна́ти и҆же сꙋть въ глꙋбинѣ мо́ръстѣи , та́ко не мо́жетъ кождо ви́дѣти на ꙁемлѝ сн҃а мое̑го , и҆л҄и и҆хъ и҆же с ни́мъ сꙋть , то́кмо въ вре́мѧ днїи · Сїѧ е҆сть тлъкова́нїѧ сонїи и҆же ви́дѣлъ е҆си . и҆ чт҄о ради просвѣщенъ е҆си ꙁдѣ е҆диⷩ‍҇ . ѻ҆ста́вилъ б҄о е҆си твоѧ . и҆ ѻ҆́крⷵтъ мене ѹ҆праꙁднилъ е҆си ꙁа́конъ і҆ и҆ска́лъ е҆си . животъ б҄о твои раꙁъсмотри́лъ е҆си въ премꙋдрости и҆ чюⷡ‍҇ство твое ꙁва́лъ е҆си мати . и҆ того ради покаꙁа́хъ тебѣ мꙁды̀ предъ вы́шнимъ . бꙋдетъ б҄о по и́нѣхъ трехъ дн҃ехъ к тебѣ и҆́наѧ гл҃ю . и҆ распространю т҄и тѧжкаѧ и҆ ди́внаа і҆ и҆дохъ и҆ прїидо́хъ на́ поле мно́го славѧ́ще и҆ хва́лѧще вы́шнѧго ѻ҆ ди́вныⷯ и҆же по временѣхъ сътворѧ́ше и҆ ꙗ҆́ко съдръжиⷮ с҄е . і҆ иже сꙋть въ временⷯѣ сътворе́на и҆ сѣдо́хъ т҄ꙋ три дн҃и · Глаⷡ‍҇ , д҃і · И бысть въ третїи дн҃ь , и҆ аⷥ сѣдохъ поⷣ дꙋбомъ . и҆ с҄е глаⷵ и҆ꙁыиде проти́въ м҄ѧ ѿ кꙋпи́ны и҆ реⷱ‍҇ . е҆́ꙁдра , е҆́ꙁдра . и҆ рекохъ с҄е а҆́ꙁъ г҃и , и҆ воста́хъ на́ ноѕѣ моѝ , и҆ рече къ мнѣ . ѿкрыва́ющи ѿкровенъ е҆смь на кꙋпи́нѣ . и҆ гл҃ахъ моѷсїю , когда̀ слꙋжаше лю́дїе моѝ въ е҆гѷптѣ и҆ посла́хъ е҆го , і҆ и҆ꙁведохъ лю́ди моа ѿ е҆гѷпта . и҆ приведохъ и҆хъ на́ горꙋ сина́искꙋ . и҆ въꙁдръжа́хъ е҆го преⷣ собо́ю дн҃и мно́ги . и҆ провѣщахъ е҆мꙋ чюдеса̀ мно́га , и҆ покаꙁа́хъ е҆мꙋ вре́мена та́ины и҆ конецъ . и ꙁаповѣдаⷯ е҆мꙋ гл҃щи , сїѧ въ ꙗ҆́вленїе сътвориши словеса̀ , и҆ сїѧ скры́еши . и҆ нн҃ѣ тебѣ рекꙋ ꙁна́мені̑а ꙗ҆́же покаꙁаⷯ сонїѧ и҆же видⷧ‍҇ѣ е҆си , и҆ толкованїа и҆же ты вѣдѣ в срⷣци твоеⷨ преста́ви еѧ̀ . т҄ы б҄о въспрїимеши ѿ всⷯѣ ѿврати́ши , ѻ҆ста́нокъ совѣтомъ мои̑мъ и҆ съ подобными твои́ми . доко́лѣ не сконъча́ютъ времена . ꙗ҆́ко вѣкъ погꙋбѝ ю҆́ность свою . и҆ времена приближаюⷮсѧ ста́рѣтисѧ · На дванадесѧть б҄о ча́сти раꙁдѣле́нъ е҆сть вѣкъ . и҆ проидо́ша е҆го десѧтыѧ и҆ по́лъ десѧтыѧ ча́сти , свыше же сꙋть е҆го ꙁа пол̾десѧтыѧ части · Нн҃ѣ б҄о ѹ҆стро́иши доⷨ твои . и҆ накажи лю́ди твоѧ и҆ ѹ҆тѣши смиреныⷯ и҆хъ . и҆ ѿвѣща , ѹ҆жѐ растлѣно и҆ ѿпꙋсти ѿ себѐ смеⷬ‍҇тное помышленїе . и҆ ѿверꙁи ѿ себѐ тѧ́гости люⷣскїѧ . и҆ꙁвлеци ѿ себѐ не́мощное е҆стество · И҆ преста́ви въ е҆ді́нꙋ странꙋ̀ смꙋща́ющаа т҄ѧ помышленїѧ , и҆ тщи́сѧ пресели́тисѧ ѿ временъ и҆хъ , и҆же б҄о ви́дѣлъ е҆си нн҃ѣ слꙋчи́тисѧ ѕла́ѧ , паки тѣмъ го́ршаѧ сътворѧ́тъ . когда̀ б҄о невоⷥмо́женъ сътворитсѧ вѣкъ ѿ ста́рости · Ꙁане б҄о ѹ҆мно́жиⷮсѧ на ѻ҆бита́ющиⷯ ꙁла́ѧ . ѹ҆дали бо сѧ далече и҆́стинна и҆ приближисѧ л̾жа . ѹ҆жѐ б҄о тщиⷮсѧ прїити ꙗ҆же ви́дѣлъ е҆си видѣнїе · И҆ ѿвѣщахъ , и҆ рекохъ преⷣ тобо́ю г҃и . се б҄о а́ꙁъ и҆дꙋ̀ ꙗ҆́ко повелѣлъ е҆си мн҄ѣ . и҆ покажꙋ настоѧ́щимъ лю́демъ и҆же ро́дѧтсѧ , кт҄о наѹ҆читъ ѧ҆̀ . поста́вленъ б҄о е҆сть вѣкъ въ тмѣ , і҆ и́же ѻ҆бита́ютъ в немъ беꙁъ свѣтлости · Ꙗ҆́ко ꙁакоⷩ‍҇ твои ꙁаж̾женъ е҆сть . да никто ꙁнаеⷮ и҆же ѿ тебѐ съворе́на сꙋть . и҆ли и҆же начнꙋтсѧ дѣ́ла · А҆́ще б҄о ѻ҆брѣтоⷯ блгⷣть преⷣ тобо́ю , посли въ мѧ̀ дх҃ъ ст҃ъ . да напишꙋ вс҄ѧ что сътворено е҆сть въ вѣцѣ ѿ нача́ла и҆же быша въ ꙁако́нѣ твое̑мъ пи́сана , да мо́гⷮꙋ чл҃ци ѻ҆брѣсти стеѕю и҆же въсхо́тѧⷮ жити въ послⷣѣнихъ вре́менехъ да жи́вꙋтъ · И҆ ѿвѣща̀ къ мнѣ и рече . шеⷣше събери лю́ди и҆ речеши к ниⷨ . да не въꙁыщꙋтъ тебе дн҃и , м҃ · Ты же ѹ҆гото́ви себѣ дщиць пиѯовъ мно́го , и҆ воⷥмѝ съ собо́ю сарїа , даврїа , селемїа , а҆ха́на , и҆ а҆сїелѧ . пѧ́ть иⷯ и҆же ѹ҆готованы сꙋть к писа́нїю ско́ро . и҆ прїидеши сѣмо и҆ а́ꙁъ въꙁж̾гꙋ въ срⷣци твоеⷨ свѣти́лникъ раꙁꙋма , и҆ не ѹ҆га́снеⷮ . дондеже сконча́юⷮсѧ и҆же начнеши писа́ти . и҆ когда̀ съвръшиши нѣ́каѧ ꙗ҆вествено сътво́риши · Нѣкото́раѧ мꙋ́дрымъ съкровенно предасѝ . в ꙁаѹ́трїи б҄о сїи часъ начнеши писа́ти · И҆ и҆до́хъ ꙗ҆́коже м҄и повелѣ . и собрахъ вс҄и люⷣ‍ꙵ и҆ рекохъ · Слы́ши і҆и̑л҃ь словеса̀ сїѧ ѻ҆пꙋтьствова́ни сꙋть ѿц҃ы на́ши , ѿ нача́ла въ е҆гѷпетъ і҆ и҆ꙁбавлени сꙋⷮ ѿто́лѣ · И҆ прїѧ́ша ꙁа́конъ животныи е҆гоже не съхрани́ша . и҆же и҆ в҄ы по нихъ престꙋ́пни е҆стѐ . и҆ дана ва́мъ е҆ст ꙁемлѧ въ жре́бїи . и҆ ꙁеⷨлѧ сїѻ́нъ , и҆ ѿц҃ы ва́ши и҆ в҄ы беꙁако́нїе сътво́рше . и҆ не въꙁдръжа́сте пꙋти и҆же повелѣ ва́мъ вы́шнїи . и҆ пра́выи сꙋдїѧ е҆гда̀ ѿꙗ҆́лъ ѿ ва́съ въ времѧ ꙗ҆же да́но бысть · И҆ нн҃ѣ в҄ы ꙁдѣ е҆сте и҆ бра́тїѧ ваша въ ва́съ сꙋть . а҆́ще б҄о повелите чюв̾ствꙋ ва́шемꙋ и҆ поѹ҆чи́те срⷣце ва́ше живы съдръжа́ни бꙋ́дете . и҆ по смр҃ти млⷵти въслѣдите , сꙋдъ б҄о по смр҃ти прїидетъ къгда паки ѻ҆живемъ · И҆ тогда̀ правеⷣнымъ и҆мена̀ ꙗ҆влѧ́ютсѧ и҆ нечьстивымъ сътворена пока́жꙋтсѧ . къ мнѣ б҄о никто пристꙋпа́етъ нн҃ѣ , ни въꙁы́ще мене да́же до м҃ , дн҃и . и҆ прїѧⷯ пѧ́ть мꙋж́їи ꙗ҆ко ꙁаповѣ́да мн҄ѣ , і҆ и҆дохомъ въ по́ле , и҆ пребы́хоⷨ т҄ꙋ · И҆ бысть в ꙁаѹ҆́трїи и҆ с҄е глаⷵ въꙁва мѧ гл҃ѧ . е҆́ꙁдра ѿвръꙁи ѹ҆ста̀ твоа и҆ пїи и҆́мже т҄ѧ напою̀ . и҆ ѻ҆твориⷯ ѹ҆ста моа̀ , и҆ с҄е ча́ша поⷧ‍҇на въꙁдашесѧ мн҄ѣ , сїѧ бы́сть поⷧ‍҇на ꙗ҆́ко во́ды , свⷮѣ еѧ̀ ѻ҆гню подобеⷩ‍҇ , и҆ прїѧ́хъ и҆ пихъ , и҆ в неи е҆гда̀ пїѧⷯ срⷣце мое смѧтѧшесѧ ра́ꙁꙋмомъ , и҆ въ персехъ мои въꙁрастѧше премꙋдрость . и҆ дх҃ъ мо́и содръжашесѧ памѧтїю . ѿвръсты ѹ҆ста моѧ̀ и҆ нѣсть ꙁатворены ктомꙋ · Вы́ш̾нїи даде ра́ꙁꙋмъ пѧти́мъ мꙋжеⷨ . и҆ писа́ша ꙗ҆́же гл҃ахꙋсѧ ѹ҆жа́снѣи но́щи и҆́хже невѣдѧхꙋ . но́щїю же ꙗ҆дѧ́хꙋ хлѣбъ . а҆́ꙁ же по дн҃и гл҃ахъ . и҆ по нощи не молча́х̾ . и҆ написа́ни сꙋть ꙁа м҃ , дн҃їи . кни́ги , с҃д · И҆ быⷵ е҆гда̀ съвръши́шасѧ , м҃ , дн҃їи . гл҃а вы́шнїи рекꙋщи . пр́ьваѧ и҆же писаⷧ‍҇ е҆си въ ꙗ҆вѣ поставѝ . и҆ да чтꙋтъ досто́инїи и҆ недостоинїи . послⷣѣнѧѧ же сеⷣмьдесѧть съдръжи́ши да предаси и҆хъ мꙋдрымъ ѿ людїи твоиⷯ . в тѣхъ б҄о е҆сть ко́рень раꙁꙋма и҆ премꙋдрости и҆сто́чник̾ , и҆ ѹ҆мѣнїѧ рѣка . и҆ сътвори́хъ та́ко ·
Глⷡ‍҇а , е҃і · Се гл҃и въ ѹ҆́ши лю́демъ моиⷨ словеса̀ пррⷪ‍҇чества . и҆же даⷨ въ ѹ҆ста̀ твоѧ̀ , рече г҃ь . и҆ сътворѝ ꙗ҆́ко въ хартїи да напи́шꙋтсѧ ꙗ҆́ко вѣ́рны і҆ и́стинны сꙋть . не бо́исѧ ѿ помысле́ныхъ на́ тѧ , и҆ ни смꙋтѧⷮ т҄ѧ невѣ́рнїи рекꙋщи . ꙗ҆́ко всѧ́къ невѣренъ в невѣ́рїи свое̑мъ ѹ҆́мретъ . с҄е а҆ꙁъ наведꙋ ре́че г҃ь на селенїе ꙁемлѝ ѕла́ѧ , ме́чь и҆ глаⷣ и҆ смр҃ть и҆ погꙋбле́нїе , и҆же поскверни́ша беꙁако́нїемъ всю̀ ꙁе́млю , и҆ напо́лнена е҆сть дѣ́лъ и҆хъ льсти́выхъ · Сего ра́ди реⷱ‍҇ г҃ь . ѹ҆же не ѹ҆молчю ѻ҆ нечестїахъ и҆хъ ꙗ҆же беꙁако́нно съдѣлова́ютъ . ни потерплю̀ и҆мъ , и҆же ѕлѣ тво́рѧтъ · Се̑ кро́вь непови́нна и҆ ско́рбна въпїе́тъ къ мнѣ . и҆ дш҃а пра́веⷣныхъ въпїю́тъ беⷥпреста́ни . ѿм̾ща́ѧ ѿм̾щꙋ̀ и҆мъ рече г҃ь . и҆ въспрїимꙋ всѧ́кꙋ кровь непови́ннꙋю ѿ тѣ́хъ къ мнѣ · Се̑ лю́ди моѧ̀ ꙗ҆́ко ста́да къ ꙁаколе́нїю ведꙋтсѧ . ѹ҆же не терплю̀ того и҆же ѻ҆бита́ти и҆мъ въ ꙁемлѝ е҆гѷпеⷮстѣи . н҄о и҆ꙁведꙋ ѧ҆̀ рꙋко́ю си́лною и҆ мы́шцею высо́кою · И҆ поражꙋ̀ е҆гѷпеⷮ ка́ꙁнїю ꙗ҆́ко и҆ пре́же , и растлю̀ всю̀ ꙁе́млю е҆го . поскорби́т̾ е҆гѷпетъ , и҆ ѻ҆снова́нїѧ е҆го ка́ꙁнїю и҆ꙁбїе́на бꙋ́дꙋтъ · И҆ накаꙁа́нїе второ́е наведе́тъ и҆мъ б҃ъ . и҆ въспла́чюⷮ дѣ́латели дѣ́лающїи ꙁе́млю . ꙗ҆́ко ѻ҆скꙋдѣ́ютъ сѣмена̀ иⷯ ѿ ржа̀ и҆ гра́да , и҆ ѿ ѕвѣꙁды стра́шныѧ · Го́ре свѣтꙋ і҆ и́же ѻ҆бита́ютъ в не́мъ . и҆же приближи́сѧ ѻ҆рꙋж́їе и҆ съкрꙋше́нїе и҆хъ . И҆ въста́нетъ ꙗ҆́ꙁыкъ къ бра́ни и҆ меⷱ‍҇ в рꙋкꙋ и҆хъ . бꙋдетъ б҄о въ непостоꙗ̑нїе чл҃комъ . і҆ и́ны и҆́нымъ въꙁмага́ющи , и҆ нерадѧ́тъ цр҃ѧ свое̑го , и҆ нача́лникъ пꙋтѝ дѣлъ свои̑хъ въ дѣлесеⷯ свои̑хъ · Въсхо́щетъ б҄о чл҃къ въ́ градъ и҆тѝ и҆ не въꙁмо́жетъ горды́нѧ б҄о и҆хъ ради гра́ды смꙋтѧⷮсѧ . и҆ домы̀ съкрꙋша́тсѧ , и҆ чл҃цы боѧ́тсѧ . не ѹ҆млⷵрди́тсѧ чл҃къ къ и҆́скренемꙋ свое̑мꙋ , на раꙁоре́нїе домо́въ и҆хъ въ ѻ҆рꙋжїе , и҆ на расторже́нїе сꙋщества и҆хъ . гла́да ради хлѣбнаго и҆ скорбѣнїѧ мно́га . с҄е а҆ꙁъ соберꙋ рече г҃ь , вси цр҃їе ꙁе́м̾стїи къ мн҄ѣ ѻ҆брати́ти , и҆же сꙋть ѿ восто́ка и҆ ю́га ѿ сѣвера и҆ лива́на къ ѻ҆браще́нїю себѣ . и҆ въꙁда́ти и҆же въꙁда́ша тѣмъ . ꙗ҆́ко сътворѧ́ютъ даже до днесь и҆ꙁбра́ннымъ мои̑мъ . та́ко сътворю̀ и҆ въꙁда́мъ в нѧ́дра и҆хъ . сїѧ рече г҃ь б҃ъ , не прости́тъ десни́ца моѧ грѣшникомъ . и҆ не преста́нетъ мечъ на пролїѧ́ющиⷯ кро́вь непови́ннꙋю на ꙁемлѝ · И҆ꙁы́иде ѻ҆́гнь ѿ гнѣва е҆го . и҆ пожретъ ѻ҆снова́нїѧ ꙁе́м̾сти , и҆ грѣшники ꙗ҆́ко хвра́стїе ꙁаж̾же́но . го́ре си́мъ и҆же съгрѣша́ютъ и҆ не въꙁдержа́тъ ꙁа́повѣдеи мои̑хъ , рече г҃ь , не ѻ҆прощꙋ̀ и҆мъ . ѿидѣте ѿ мене сн҃ове беꙁако́нїѧ не моꙁи́те ѻ҆скверни́ти ст҃ыни мое́ѧ . ꙗ҆́ко совѣ́сть г҃ь всѣх̾ и҆же съгрѣша́ютъ е҆мꙋ . сего ради преда́лъ и҆хъ въ смр҃ть и҆ в ꙁаколе́нїе ѹ҆жѐ б҄о прїидо́ша на ѻ҆́крⷵтъ ꙁемлѝ лꙋка́выѧ . и҆ пребꙋдете в ни́хъ , не и҆ꙁба́витъ б҄о ва́съ б҃ъ , и҆же съгрѣши́сте пред нимъ · Се видѣнїе гро́ꙁное и҆ лице е҆го ѿ восто́ка . і҆ и҆ꙁы́идꙋтъ рожде́нїе ѕмїевъ а҆ра́вскихъ на колесни́цахъ мно́гихъ . ꙗ҆́ко дыха́нїе вѣтровъ число̀ и҆хъ понесеⷮсѧ на ꙁемлѝ да ѹ҆боѧ́тсѧ и҆ трепе́щꙋт̾ всѝ , и҆же и҆хъ ѹ҆слы́шатъ кармоньстїи преле́стницы въ гнѣвѣ . і҆ и҆ꙁы́идꙋтъ ꙗ҆́ко вепрѝ ѿ лꙋгъ . и҆ прїидꙋтъ в си́лꙋ вели́кꙋ . и҆ постоѧтъ въ бра́ни с ни́ми . и҆ пленѧ́тъ ча́сть ꙁемлѝ а҆сѷрьскоѝ  , и҆ посемъ и҆ꙁнемо́гꙋтъ ѕмїеве въспомина́юще на рожденїе свое . и҆ ѻ҆братѧ́тсѧ съвоꙁдыха́ющи в си́лѣ вели́цѣ на постиꙁа́нїе и҆хъ . с҄и смꙋтѧ́тсѧ и҆ ѹ҆млъча́тъ в си́лѣ и҆хъ . и҆ ѻ҆братѧ́тъ но́ѕѣ своѝ на бѣжа́нїе ѿ ѻ́бласти а҆сѷрьскїѧ насе́лницы ѻ҆бъстоа̑тъ иⷯ и҆ сконча́етъ е҆ді́наго ѿ нихъ . и҆ бꙋдеⷮ бо́ѧꙁнь и҆ стра́хъ въ плъце и҆хъ ꙁастꙋпле́нъ , и҆ котора́нїе въ цр҃ехъ иⷯ . с҄е ѻ҆́блакъ ѿ восто́ка и҆ сѣвера до полꙋдне . и҆ ѻ́браꙁы и҆хъ гро́ꙁны ѕѣло по́лны гнѣва и҆ бꙋри . и҆ сраꙁѧ́тсѧ междꙋ собо́ю , и҆ сраꙁѧⷮ ѕвѣꙁдꙋ мно́гꙋ на ꙁемлѝ и҆ ꙁвѣꙁдꙋ и҆хъ . и҆ бꙋдетъ кро́вь ѿ меча̀ даже до ѹ҆тро́бы  . и҆ гно́и чл҃ческїи даже до седла вельблю́ждѧ . и҆ бꙋдетъ бо́ѧꙁнь и҆ стра́хъ мно́гъ на ꙁемлѝ . и҆ ѹ҆стра́шатсѧ и҆же ѹ́ꙁрѧ́ть гнѣвъ се́и . и҆ тре́пеⷮ прїиметъ и҆хъ . и҆ посемъ въꙁдви́гнꙋтсѧ бꙋрѣ мно́ꙁи ѿ полꙋдни и҆ сѣвера , и҆ ча́сть и҆́на ѿ ꙁа́пада . и҆ премо́гꙋтъ вѣтри ѿ восто́ка . и҆ ѻ҆тво́ри́тъ ѻ҆́блакъ е҆гоже въꙁдви́же въ гнѣвѣ . и҆ ѕвѣꙁда̀ на сотворе́нїе стра́ха ѿ восто́чна вѣтра и҆ ꙁа́пада подви́гнетсѧ . и҆ въꙁдви́гнꙋтсѧ ѻ҆́҆́блацы ве́лїи ѕѣлни и҆ по́лни гнѣва . и҆ ѕвѣꙁда̀ да ѹ҆стра́шитъ всю ꙁе́млю и҆ ѻ҆бита́ющихъ на неи . и҆ въꙁлѣ́ютъ на всѧко мѣсто высо́ко . и҆ въꙁдви́гнꙋтъ ѕвѣꙁдꙋ̀ стра́шнꙋ ѻ҆гне́мъ и҆ гра́домъ и҆ мечемъ летѧ́щимъ . и҆ во́ды мно́ги даже и҆сполнѧтсѧ вс҄ѧ по́лѧ . и҆ всѝ и҆сто́чницы и҆сполне́нїеⷨ водъ мно́гъ . и҆ съкрꙋша́тсѧ гра́ды и҆ стѣны . и҆ го́ры и҆ хлъми и҆ ѹ҆до́лїѧ и҆ лѣсъ дꙋбра́вныи , и҆ сѣна̀ лꙋжныѧ и҆ ѻ҆би́лїе и҆хъ · И҆ про́идꙋтъ непоколѣбле́ми до вавѷло́на , да съкрꙋшаⷮ е҆го . и҆ сберꙋтсѧ к не́мꙋ и҆ ѻ҆бы́идꙋт̾ е҆го . і҆ и҆ꙁлїют̾ъ ѕвѣꙁдꙋ и҆ всю̀ ꙗ҆́рость нань . и҆ по́идетъ пра́хъ и҆ дыⷨ да́же до нб҃си , и҆ всѝ и҆же ѻ҆́крⷵтъ въꙁрыда́юⷮ е҆го · И҆ и҆же по немъ ѻ҆ста́нꙋтъ послꙋжатъ е҆мꙋ и҆же ѹ҆стра́ши и҆хъ . и҆ ты̀ а҆сїѧ съгласна въ ѹ҆пова́нїе вавѷло́на и҆ въ славꙋ подо́бїѧ е҆го , го́ре тебѣ бѣднѣи , и҆ сего ра́ди и҆же ѹ҆подоби́сѧ е҆мꙋ , и҆ ѹ҆краси́ла е҆си дще́ри твоѧ въ дръꙁновенїи любодѣѧнїи , къ ѹ҆гожде́нїю и҆ славле́нїю в любо́вныхъ твои̑хъ , и҆же с тобо́ю похотѣша всегда̀ блꙋди́ти . ненавидѣнїемъ наслⷣѣствова́на е҆си въ всѣхъ дѣлехъ е҆го и҆ в начина́нїи е҆го сего ради рече г҃ь . послю̀ на тѧ ѕла́ѧ , вдо́в̾ство ѹ҆бо́жество и҆ глаⷣ и҆ мечь и҆ гꙋби́тельство , на раꙁоре́нїе домо́въ твои̑хъ , ѿ порꙋше́нїѧ и҆ смр҃ть и҆ славꙋ си́лы твое́ѧ . ꙗ҆ко цвѣтъ и҆схне́тъ и҆ е҆гда̀ въста́нет̾ ꙁно́и и҆же по́сланъ е҆сть на тѧ . и҆ꙁнемо́жеши ꙗ҆ко ѹ҆бо́жеиша ꙗ҆ꙁве́на и҆ накаꙁана ѿ женъ да не ѹ҆дръжаⷮ тебе си́лнїи и҆ любо́вницы , ни а҆́ꙁъ та́ко въꙁлю́блю т҄ѧ рече г҃ь . а҆ще б҄ы не ꙁакла́ла и҆ꙁбра́нныхъ моиⷯ въ всѧ́ко времѧ , въꙁвыша́ющи на пораже́нїе рꙋкѝ , и҆ рекꙋщи на смр҃ть и҆хъ . е҆гда̀ ѹ҆пи́сѧ въскрасѝ лѣпотꙋ̀ лицⷶ твое̑го . м̾ꙁда̀ блꙋже́нїѧ твое̑го в нѧ́дра́хъ твои̑хъ . сего ради въꙁда́нїе прїимеши , ꙗ҆́ко сътвори́ши и҆ꙁбра́ннымъ мои̑мъ речетъ г҃ь , та́ко сътвори́тъ тебѣ б҃ъ и҆ предаⷵ т҄ѧ въ ѕла́ѧ , и҆ сн҃ове твоѝ гла́домъ поги́бнꙋтъ , ты́ же мечеⷨ паде́ши , и҆ гра́ди твоѝ съкрꙋша́тсѧ . и҆ вс҄и твоѝ в по́ли ѻ҆рꙋжїемъ падꙋтъ , і҆ и҆же сꙋть в гора́хъ гла́домъ поги́бнꙋтъ , и҆ ꙗ҆сти бꙋдꙋтъ мѧ́са своа ѿ гла́да хлѣба , и҆ кро́вь пїютъ ѿ жа́жди воды · Не бл҃гополꙋчне по мо́ри прїидеши , и҆ паки прїимеши ѕло́е . и҆ въ и҆сше́ствїи пораꙁѧ́тъ гра́дъ сꙋ́етїемъ , і҆ и҆скорени́тъ нѣкꙋю ча́сть ꙁемлѝ твое́ѧ , и҆ ча́сть сла́вы твое́ѧ и҆стреби́тъ , и҆ па́ки къ вавѷло́нꙋ превраще́нномꙋ навраща́ю тѧ и҆ бꙋдеши и҆мъ ꙗ҆́ко хвра́стїе , и҆ тїи бꙋдꙋтъ тебѣ ꙗ҆́ко ѻ҆́гнь , и҆ пожре́т̾ тебе и҆ гра́ди твои и҆ ꙁе́млю твою , и҆ го́ры твоѝ , и҆ всѝ дꙋбра́вы твоѝ и҆ лѣсы̀ плодоно́сныи ѻ҆гне́мъ пож̾жⷮꙋ сн҃ове твоѝ въ плене́нїе поведꙋтъ , и҆ кинсонъ твои въ плѣне́нїи и҆мѣюⷮ и҆ сла́вꙋ лица̀ твое̑го и҆стреби́тъ ·
Глⷡ‍҇а , ѕ҃і · Го́ре тебѣ вавѷло́нъ и҆ а҆сїѧ , го́ре тебѣ е҆гѷпетъ и҆ сѷрїѧ препоꙗ̑ши́тесѧ вре́тищем̾ и҆ власѧни́цею . и҆ пла́чите сн҃овъ ва́шиⷯ и҆ болѣꙁнꙋите ꙗ҆́ко прибли́жисѧ съкрꙋше́нїе ва́ше , по́сланъ е҆сть въ ва́съ ме́чь , и҆ кто̀ е҆сть и҆же ѿврати́тъ е҆го , по́сланъ е҆сть въ васъ ѻ҆́гнь и҆ кто̀ е҆сть и҆же ѹ҆га́ситъ е҆го , по́слана сꙋть въ ваⷵ ѕла́ѧ , и҆ кто̀ е҆сть и҆же ѿме́щеⷮ еѧ̀ . ни л҄и ѿженетъ кт҄о льва̀ а́лчꙋща в лѣсъ , л҄и ѹ҆га́ситъ ѻ҆́гнь въ хвра́стїи скоро когда начнет̾ ꙁгара́ти , и҆л҄и ѿме́щеⷮ кт҄о стрѣлꙋ̀ ѿ стрѣлца̀ крѣпко пꙋщенꙋ , г҃ь крѣпкїи по́слеⷮ ѕла́ѧ , и҆ кт҄о е҆сть и҆же ѿгонитъ ѧ̀ и҆ꙁы́идетъ ѻ́гнь ѿ гнѣва е҆го , и҆ кто е҆сть и҆же ѹ҆га́ситъ е҆го , блиста́нїѧ кт҄о не ѹ҆бои́тсѧ , въꙁгрѣми́тъ кт҄о не ѹ҆жаснетсѧ , г҃ь ꙁапретиⷮ , и҆ кое ѻ҆снова́нїе не потрѧсе́тсѧ ѿ лицⷶ е҆го , ꙁемлѧ̀ сътрѧсетъ ѻ҆снованїѧ своѧ , и҆ море влънꙋ́ѧсѧ волна́ми ѿ глꙋбины̀ и҆ стрꙋ́и е҆го во́ꙁмꙋⷮсѧ , и҆ ры́бы е҆го ѿ лица̀ гн҃ѧ , и҆ ѿ сла́вы си́лы е҆го . ко́ль крѣпка десни́ца е҆го ꙗ҆́же лꙋкъ напрѧжѐ , и҆ стрѣлы е҆го ѻ҆́стры и҆же ѿ него по́слютсѧ не ѻ҆скꙋдѣюⷮ . е҆гда а҆ще начнꙋтсѧ посыла́ти въ предѣлы ꙁеⷨстїи · Се послю̀ на́ тѧ ꙁла́ѧ и҆ не ѻ҆братѧ́тсѧ до́ндеже прїидетъ на́ ꙁемлю , ѻ҆́гнь въꙁгориⷮсѧ и҆ не ѹ҆га́снетъ до́ндеже сконча́етъ ѻ҆снова́нїѧ ꙁемлѝ . и҆мже ѻ҆́браꙁомъ не ѿврати́тсѧ стрѣла̀ по́сланна ѿ воꙁмо́жна стрѣлца , тако не ѿвратѧ́тсѧ ѕлаѧ , ꙗ҆́же по́сланна бꙋдⷮꙋ на́ ꙁемлю . го́ре мн҄ѣ , го́ре мн҄ѣ , кт҄о м҄ѧ и҆ꙁба́витъ во́ дни ты́ѧ . нача́ло бо́лѣꙁнемъ и҆ мно́ꙁѣхъ стена́нїи , нача́ло гла́да и҆ мно́ги поги́бели , нача́ло бра́немъ и҆ ѹ҆боѧⷮсѧ вла́сти , нача́ло ѕлы́мъ и҆ трепещⷮꙋ всѝ . въ времѧ же сїе чт҄о сътворю̀ е҆гда̀ прїидꙋтъ ѕла́ѧ , с҄е гла́дъ и҆ ка́ꙁнь , и҆ ско́рбь и҆ тѣснота по́сланы сꙋть , бїенїѧ въ ѹ҆правле́нїе , и҆ въ всѣхъ сиⷯ не ѻ҆братѧⷮсѧ ѿ беꙁако́нїи своихъ . ни бїенїѧ памѧⷮствова́ти бꙋдꙋтъ всегда̀ . с҄е бꙋдетъ ѻ҆би́лїе нивъчто́же на ꙁемлѝ · Та́ко да мнѧ́тъ себѣ бы́ти ѹ҆правле́нъ миⷬ‍҇ и҆ тогда̀ въꙁрастꙋтъ ꙁла́ѧ на ꙁеⷨлѝ ме́чь , гла́дъ , и҆ вели́ко стыдѣнїе . ѿ гла́да б҄о мно́ꙁи и҆же ѻ҆бита́ютъ на ꙁе́мли , поги́бнⷮꙋ . и҆ ме́чь и҆ꙁгꙋбитъ про́чихъ и҆же ѻ҆ста́нꙋтъ ѿ гла́да · И҆ мер̾твїѝ ꙗ҆́ко мотыла̀ ѿмещꙋтсѧ . и҆ не бꙋдетъ и҆же ѹ҆тѣшитъ и҆хъ , ѻ҆пꙋстѣ́етъ б҄о ꙁемлѧ̀ , и҆ гра́ды е҆ѧ̀ раꙁоре́ны бꙋдⷮꙋ · и҆ не ѻ҆ста́нетсѧ и҆же стѧ́жеⷮ ꙁе́млю , и҆ кт҄о посѣ́етъ еѧ̀ · дре́во дасть пло́ды , и҆ кт҄о въсторга́етъ е҆̀ . гро́ꙁдїе ꙁрѣло бꙋдеⷮ и҆ кт҄о пото́пчетъ е҆̀ бꙋдꙋтъ б҄о мѣста вели́ка ѻ҆пꙋстѣнїѧ · Въсхо́щетъ б҄о чл҃къ чл҃ка ви́дѣти , и҆ли гласъ е҆го слы́шати . ꙁанѐ ѻ҆ста́нꙋтъ ѿ гра́да і҃ , и҆ дв҄а ѿ ни́вы и҆же съкры́ютсѧ в гꙋсты́хъ дꙋбра́ваⷯ и҆ в раꙁсѣлинаⷯ ка́менныхъ . и҆мже ѻ҆́браꙁомъ е҆гда ѻ҆ставлѧ́ютсѧ в ма́слинахъ , и҆ еді́ных̾ древесехъ , трѝ и҆л҄и четы́ре маслины , и҆л҄и ꙗ҆́ко въ виногра́дѣ въсторгано гро́ꙁⷣїе ѻ҆ставлѧ́ютсѧ , ѿ тѣхъ и҆же любѧ́щи винограⷣ и҆щꙋтсѧ · Та́ко ѻ҆ста́влѧ́ютсѧ въ дни тїи тр҄и и҆л҄и четы́ре и҆спыта́ющихъ домы̀ и҆хъ в̾ мечь . и҆ ѻ҆ста́влена бꙋдет̾ ꙁеⷨлѧ , и҆ ни́вы еѧ̀ състарѣюⷮсѧ , и҆ пꙋтѝ еѧ̀ и҆ всѝ стеꙁѧ̀ еѧ̀ те́рнїемъ ꙁарастⷮꙋ , ꙁане́ же не про́идꙋтъ чл҃цы по нимъ . въспла́чꙋтъ дв҃ы не и҆мѣющи ѻ҆брꙋчника , въспла́чꙋтъ же́ны не и҆мѣю̑щи мꙋжа , въспла́чꙋтъ дщери иⷯ не и҆мѣющи по́мощи , ѻ҆брꙋчники иⷯ въ бра́ни сконча́ютсѧ . и҆ мꙋжи и҆хъ въ гла́дъ и҆стребѧ́тсѧ · Слы́шите сїѧ и҆ поꙁна́ите еѧ̀ рабѝ гн҃и . с҄е сло́во гн҃е прїимѣте е҆̀ , не вѣрꙋите бого́мъ ѻ҆ нихже рече г҃ь . с҄е приближа́ю̑тсѧ ꙁла́ѧ немедлѧ́щи , и҆мже ѻ҆́браꙁомъ бремена́та е҆гда ро́дитъ , во ѳ҃ мⷵць сн҃а свое̑го , приближа́ющисѧ ча́съ рожде́нїѧ еѧ̀ . преже часъ дв҄ꙋ и҆ли трехъ болѣꙁни ѻ҆бдержа́т̾ чрево еѧ̀ , и҆сходѧ́щъ младенецъ ѿ чре́ва не жда̀ ни е҆ді́ныѧ чрьты . такоⷤ‍ⷷ не постоѧ́тъ ꙁла́ѧ въсходѧ́щи на́ ꙁемлю , и҆ вѣкъ въстонетъ . и҆ бо́леꙁни въꙁдержа́ть и҆̀ · Слы́шите слово лю́дїе моѝ . ѹ҆гото́ваитесѧ на погна́нїе , и҆ въ ꙁлы́хъ та́ко бꙋдете ꙗ҆ко прише́лцы . кт҄о предастъ ꙗ҆́ко и҆же бѣжи́тъ , и҆ кт҄о кꙋпитъ ꙗ҆ко и҆же погꙋбитъ , кт҄о торгꙋ́ет̾ ꙗ҆́ко и҆же стѧжа́нїѧ не прїиметъ , и҆же съꙁидаеⷮ ꙗ҆́ко жи́ти не и҆́мать , и҆же посѣ́етъ ꙗ҆ко и҆же не по́жнетъ . Та́ко і҆ и́же винограⷣ рѣжетъ ꙗ҆ко не въсто́ргнетъ . и҆же посѧ́гнетъ , тако ꙗ҆́ко ча́дъ не сътвори́т̾ , и҆же не посѧ́гнетъ , та́ко ꙗ҆ко вдо́вы · Сего ради и҆же трꙋдѧⷮсѧ неключи́мо трꙋдѧтсѧ . плоⷣ б҄о и҆хъ и҆ноплемеⷩ‍҇ники пожнꙋтъ . и҆ вс҄ѧческа́ѧ и҆хъ въсхитѧ́тъ , и҆ домы̀ превратѧⷮ . и҆ сн҃овъ и҆хъ плен́ѧтъ и҆же въ плене́нїи и҆ гра́дꙋ ро́дѧтъ рожде́нїѧ своѧ . та́коже и҆ кꙋплю дѣющїи въсхище́нїемъ и҆же ѹ҆красѧⷮ гра́ды и҆ домы̀ своѧ̀ , и҆ держа́нїе и҆ живо́тнїи своѝ , толи́ко наипа́че въꙁненави́жꙋ и҆хъ ꙁа грѣхѝ и҆хъ , рече г҃ь . ка́ко ненави́диⷮ блꙋдница женꙋ̀ мꙋдрꙋ и҆ бл҃гꙋ ѕѣло , та́ко ненави́дитъ пра́вдꙋ беꙁако́нїе е҆гда ѹ҆краситсѧ , и҆ повинꙋетъ еѧ̀ в лице , е҆гда прїидетъ и҆же ꙁащити́тъ вꙁы́щꙋщи всѧ́къ грѣхъ на ꙁемлѝ . сего ради не моꙁи́те подо́битисѧ е́й ни дѣломъ еѧ̀ . ꙗ҆ко е҆ще ма́ло , и҆ во́ꙁметсѧ беꙁако́нїе ѿ ꙁемлѧ̀ , и҆ пра́вда црⷵтвꙋетъ на ва́съ , не гл҃етъ грѣшникъ себе не съгрѣша́ти , ꙗ҆́ко ѹ҆́глїе ѻ҆́гнено въꙁгори́тсѧ на главѣ е҆го . и҆же речеⷮ не съгрѣши́хъ предъ бм҃ъ и҆ сла́вы е҆го . с҄е г҃ь совѣсть всѧ̀ дѣла члⷵчка и҆ начина́нїе и҆хъ и҆ помышле́нїе и҆хъ и҆ срⷣца и҆хъ · Рече б҄о бꙋди ꙁемлѧ̀ , и҆ бы́сть . бꙋди нб҃о и҆ бы́сть , и҆ словесеⷨ е҆го ꙁвѣꙁды сътворены сꙋть , и҆ ꙁна́етъ число ꙁвѣꙁдъ , и҆же въꙁы́щетсѧ ѿ беꙁдны и҆ сокро́вищъ и҆хъ . и҆же и҆ꙁмѣрилъ е҆сть мо́ре и҆ ꙁачатїе е҆го . и҆же ꙁапрѐ море посредѣ во́дъ . и҆ повѣси ꙁе́млю на водахъ словесемъ своиⷨ . и҆же простре нб҃о ꙗ҆́ко ка́ма́рꙋ на вода́хъ ѻ҆снова̀ е҆го . и҆же поста́ви в пꙋсты́ни и҆сто́чники во́дныѧ , и҆ на връхꙋ̀ го́ръ бла́та на пꙋще́нїе рѣкъ ѿ въꙁвыше́на ка́мени , да напаѧ́юⷮ ꙁе́млю , и҆же сътворѝ чл҃ка и҆ положѝ срⷣце е҆го посредѣ тѣла и҆ вложѝ е҆мꙋ дх҃ъ , и҆ живо́тъ и҆ ра́ꙁꙋмъ и҆ дыха́нїе . б҃ꙋ вседръжи́телю и҆же сътворѝ всѧ̀ , і҆ и҆спыта́етъ всѧ̀ сокровеⷩ‍҇наа , въ сокрове́нїи ꙁемлѝ , то́и ꙁна́етъ начина́нїе ва́ше , і҆ и҆же помы́слите въ срⷣцыхъ ва́шихъ , съгрѣша́ющи и҆ хотѧщи ѹ҆таи́ти грѣхѝ ва́ша . сего ради г҃ь и҆спыта́ющи и҆спыта̀ всѧ дѣла ваша · И҆ приведетъ ваⷵ всѣхъ , и҆ ме́рꙁъци бꙋдете е҆гда про́идꙋт̾ грѣсѝ ва́ши преⷣ чл҃ки , и҆ беꙁ̾ꙁако́нни бꙋдꙋт̾ и҆же пови́нни ста́нꙋт̾ въ дн҃ь то́и , чт҄о сътворитѐ , л҄и како съкры́ете грѣсѝ ва́ши преⷣ бм҃ъ и҆ а́гг҃лы е҆го . с҄е сꙋдїѧ б҃ъ . бо́итесѧ е҆го , ѻ҆ста́нитесѧ ѿ грѣхъ вашиⷯ . и҆ ꙁабꙋдите беꙁако́нїа ва́ша творити и҆хъ въ вѣкъ , и҆ б҃ъ и҆ꙁведе́тъ ваⷵ , і҆ и҆ꙁба́витъ ѿ всѧ́каго скорбѣнїѧ . с҄е бо въꙁгара́естѧ ѻ҆́гнь на ва́съ , ꙗ҆ꙁы́цы мно́ꙁи , и҆ въсхитѧⷮ нѣких̾ ѿ ва́съ , и҆ ꙁако́лют̾ на жер̾твꙋ и҆́долоⷨ і҆ и҆же и҆ꙁво́лѧтъ бꙋдетъ и҆мъ в посмѣхъ и҆ в поноше́нїе и҆ въ попра́нїе · Бꙋдетъ б҄о мѣста мѣстꙋ , и҆ ѿ сосѣднихъ гра́довъ въста́нⷮꙋ мно́ѕи на боѧ́щихсѧ г҃а · Бꙋдꙋтъ ꙗ҆́ко беꙁꙋмни и҆ нико́мꙋ пращающи , на раⷥдра́нїе и҆ ꙁапꙋстѣнїе боѧ́щимсѧ г҃а . и҆же ѻ҆пꙋстѧтъ и҆ расхитѧ́тъ стѧжа́нїѧ и҆хъ , и҆ ѿ домо́въ иⷯ и҆ꙁгонѧⷮ . тогда ꙗ҆ви́тсѧ и҆скꙋше́нїе и҆ꙁбраⷩ‍҇ныⷯ мои̑хъ , ꙗ҆́ко ꙁла́то и҆скꙋситсѧ ѿ ѻ҆гнѧ̀ · Слы́шите въꙁлю́бленїи моѝ рече г҃ь , с҄е преⷣ вами дни ско́р̾бни , и҆ ѿ всѣхъ и҆ꙁба́влю ваⷵ , не бо́итесѧ не сꙋмнѧ́итесѧ , ꙗ҆́ко б҃ъ водїтель ваⷲ е҆сть , і҆ и҆же въꙁдержа́ти ꙁа́повѣди и҆ повелѣнїѧ моѧ , рече г҃ь б҃ъ . да не ѻ҆тѧгча́тъ ва́съ грѣсѝ ва́ши ни воꙁдви́гнꙋтсѧ беꙁако́нїѧ ва́ша , го́ре и҆же съти́снꙋтсѧ ѿ грѣхъ свои̑хъ , и҆ ѻ҆тѧгча́тсѧ ѿ беꙁако́нїи свои̑хъ . и҆мже ѻ҆́браꙁомъ ни́ва сти́снетсѧ ѿ дꙋбра́вы и҆ те́рнїѧ ѻ҆сѧ́жетъсѧ стеꙁѧ̀ е҆ѧ̀ , по кое́мъ не про́идеⷮ чл҃къ . и҆ ꙁатвори́тсѧ , и҆ по́слеⷮсѧ на пож̾же́нїе ѻ҆гню̀ ·
Коне́цъ г҃ , кни́гъ е҆́ꙁдриныхъ и҆́мать в себѣ Глⷡ‍҇а , ѕ҃і · 
