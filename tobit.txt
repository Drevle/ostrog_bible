КНИ́ГА ЏОВИ҆Ꙗ
ГЛ҃ВА П́ЄРВАꙖ̀ Кні́га словесъ товїевыхъ сн҃а товїилева . а҆нанїилева , а҆дꙋ́илева , гаваи̑лева , ѿ сѣмене а҆саи́лева ѿ колѣ́на неѳали́млѧ  . и҆же плѣне́нъ бѣ во́ дн҃и салманаса́ровы цр҃ѧ ка , ѿ ѳеꙁви́са и҆же е҆сть ѻ҆десны́ѧ страны̀ ки́да неѳали́млѧ въ галилеѝ вы́ш̾ше а҆сѷра . сꙋщꙋ б҄о е҆мꙋ по плѣненїи , пꙋтѝ и҆́стина не ѻ҆ста́ви . та́ко да всѧ̀ и҆же и҆мѣа́ше на всѧ́къ дн҃ь съ плѣнными бра́тїами , и҆же бѧ́хꙋ ѿ ро́да е҆го раꙁдѣлѧ́ше · И҆ е҆гⷣа б҄ѣ ю҆нѣ́ишїи всего̀ племе́ни неѳали́млѧ . ѻ҆ба́че же ничт҄о дѣтъствꙋ́ѧ сътворѝ въ дѣ́ло · И҆ е҆гда̀ хожда́хꙋ вс҄и покланѧ́тисѧ тельцеⷨ ꙁла́тыⷨ . и҆́хже сотвори́лъ і҆еровоаⷨ цр҃ь і҆и̑л҃евъ . сеи е҆ді́нъ то́кмо стражашесѧ съдрꙋженїѧ всⷯѣ . н҄о хожда́ше въ і҆ерⷵлиⷨ къ цр҃кви гн҃и , и҆ тꙋ покланѧ́шеⷵ г҃ꙋ б҃ꙋ і҆и̑л҃евꙋ , и҆ вс҄ѧ прьвороⷣнаа своа̀ и҆ десѧ́тины вѣ́рнѣ приносѧ́ше · Си́цеⷤ‍ⷷ въ третїе лѣто но́во пришелъцем слꙋжа́ше . вс҄ю десѧтинꙋ да́ѧ . сїѧ и҆ сицева́ѧ по ꙁако́нꙋ бж҃їю ѻ҆тро́чищеⷨ сꙋщемъ въꙁдръжа́ше · Є҆гда́ же бѣ въ мꙋж́ъ съвръшенъ , поѧ́тъ женꙋ̀ а҆́ннꙋ ѿ колѣна свое̑го , и҆ родѝ ѿ не́ѧ сн҃а , и҆ нарече е҆го и҆ме́немъ свои̑мъ . е҆гоже и҆ꙁмла́да накаꙁа̀ боѧ́тисѧ б҃а , и҆ въꙁдръжа́тисѧ ѿ всѧ́кого грѣха . е҆гда же ꙗ҆́тъ бы́сть , прїиде съ жено́ю свое́ю и҆ съ сн҃омъ свои̑мъ во́ граⷣ ниневїи , и҆ съ всѣмъ племенеⷨ своиⷨ · И҆ е҆гⷣа вс҄и ꙗ҆дѧ́хꙋ ѿ пи́ща ꙗ҆ꙁы́ческы , сеи же то́кмо сохранѝ дш҃ꙋ свою̀ , и҆ никогда̀ ѻ҆скврънисѧ ѿ пи́ща и҆хъ . ꙁанѐ памѧтьствова г҃ꙋ б҃ꙋ всѣмъ срⷣцемъ свои̑мъ · И҆ дадѐ б҃ъ млⷵть преⷣ лицеⷨ салъманасара цр҃ѧ . и҆ дадѐ е҆мꙋ свобо́дꙋ да и҆детъ , а҆́може а҆́ще хо́щетъ . и҆мѣ́юще во́лю твори́ти чт҄о когда̀ а҆́ще въсхо́щетъ твори́ти · И҆ хожда́ше къ всѣмъ и҆же бѧ́хꙋ въ ѹ҆́ꙁахъ , ѹ҆че́нїе сп҃се́нїѧ подаѧ и҆мъ · Є҆гда же прїиде въ рагесъ граⷣ меⷣскїи . и҆мѣю́щеи съ собо́ю і҃ , гри́веⷩ‍҇ сребра̀ и҆же дарова е҆мꙋ цр҃ь . И҆ е҆гда̀ ви́дѣ въ мно́ѕѣ племе́ни своеⷨ гаваи́ла бра́та гаврїева в нищетѣ сꙋща , и҆же бы́сть ѿ колѣ́на е҆го . и҆ дадѐ е҆мꙋ сїе сребро̀ , по рꙋкописа́нїю е҆го · Є҆гда́ же ѹ҆́мре салманаса́ръ цр҃ь . и҆ црⷵтвова сенахери́въ сн҃ъ е҆го в него мѣстъ . и҆ сн҃ов же і҆и̑л҃евыⷯ и҆мѣ в нена́висти преⷣ лице́мъ свои̑мъ · Товїѧ же на всѧ́къ дн҃ь хожда́ше по всемꙋ̀ племени свое̑мꙋ и҆ ѹ҆тѣша́ше и҆хъ , раꙁдѣлѧ́ше же е҆ді́номꙋ ко́ждо и҆хъ , е҆ли́ко можа́ше ѿ бл҃гъ своиⷯ . а҆́лчꙋщихъ кормѧ́ше , наги́мъ же ѻ҆дѣа́нїе даѧ́ше , и҆ мр҃твыⷨ и҆ ꙁакла́ныⷨ , погребѐнїе прилѣжне творѧ́ше · Посе́м же е҆гда̀ ѻ҆браще́нъ быⷵ сенахерив̾ цр҃ь , бѣжа́щи преⷣ ꙗ҆́ꙁвою ю́же нань б҃ъ посла̀ порꙋга́нїа ради свое̑го и҆ раⷥгнѣ́васѧ , и҆ мно́гиⷯ ѹ҆бѝ ѿ сн҃овъ і҆и̑л҃ьскиⷯ і҆ ѿ і҆ѹ҆де́ѧ · Товїѧ же погреба́ше телеса̀ и҆хъ . сїе е҆гда въꙁвѣщено бы́сть цр҃ю повелѣ е҆го ѹ҆би́ти , и҆ въꙁѧ́ти вс҄ѧ бл҃гаѧ е҆го · Но товїѧ съ сн҃омъ свои̑мъ и҆ с жено́ю ѻ҆ста́вльши вс҄ѧ бл҃гаа своа , и҆ ѿбѣгъ съкры́сѧ , ꙁанѐ мно́ѕи любѧ́хꙋ е҆го · И҆ бысть по дн҃ехъ  , м҃е , ѹ҆би́ша цр҃ѧ сн҃ове е҆го . и҆ въꙁвратисѧ товїѧ въ доⷨ свои , и҆ вс҄ѧ же бл҃гаѧ е҆го воꙁвращена бы́сть е҆мꙋ ·
Глⷡ‍҇а , в҃ · Посе́м же е҆гда̀ бысть дн҃ь пра́ꙁдника гн҃ѧ , и҆ сътворенъ бысть ѻ҆бѣдъ до́бръ въ домꙋ̀ товїинѣ , рече же сн҃ꙋ свое̑мꙋ . и҆дѝ и҆ приведи нѣ́киⷯ ѿ колѣна на́шего боѧ́щихъсѧ б҃а , да ꙗ҆дѧⷮ с на́ми · Є҆гда же и҆ꙁыиде и҆ воꙁврати́сѧ паки , и҆ воꙁвѣсти е҆мꙋ̀ , е҆ді́нъ ѿ сн҃овъ і҆и̑л҃евыхъ ѹ҆бїенъ лежа̀ на стогнѣ · А҆́бїе же воста̀ скоро и҆ꙁы́иде ѿ трапеꙁы , ѻ҆ста́вльши ѻ҆бѣдъ не вкꙋсѝ ничто́же , и҆ прїиде къ тѣлꙋ мрътвомꙋ и҆ вꙁѧⷮ е҆̀ и҆ несѐ в̾ до́мъ свои в̾ та́ине , да е҆гда̀ сл҃нце ꙁа́иде , съкровено погребеⷮ е҆̀ · Є҆гдаⷤ‍ⷷ съкры̀ тѣло мр҃твое в домꙋ̀ свое̑мъ , ꙗ҆дѐ хлѣбъ съ пла́чемъ и҆ съ боѧ́ꙁнїю въспомина́ѧ на словеса̀ ꙗ҆́же рече г҃ь , а҆м̾мо́сомъ прⷪ‍҇ркомъ дн҃їе пра́ꙁникъ ва́шихъ ѻ҆братѧ́тсѧ въ пла́чъ и҆ рыданїе . е҆гда́ же сл҃нце ꙁападѐ , и҆́де и҆ погребе е҆го · Ѡ҆блича́хꙋ же е҆го вс҄и и҆скренїи е҆го рекꙋщи . не сицевы́ѧ л҄и ради ве́щи ѹ҆бїенъ бы́ти повелѣнъ е҆си ѿ цр҃ѧ , и҆ е́два ѹ҆бѣжа̀ смр҃ти . и҆ паки погрѣбаеши мр҃твыхъ . товїѧ же наи̑па́че боа́шесѧ б҃а неже цр҃ѧ въсхища́ше телеса̀ ѹ҆бїенаа и҆ сокрыва́ше в домꙋ̀ свое̑мъ . и҆ въ полꙋнощеⷯ погреба́ше т҄а · Слꙋчи́ же сѧ нѣ́кое̑го дн҃е ѹ҆трꙋжеⷩ‍҇ ѿ гро́ба грѧдѧ̀ , прїиде до до́мꙋ свое̑го , и҆ воꙁлѧже блиꙁь стѣны̀ и҆ ѹ҆спѐ , и҆ спѧ́щꙋ е҆мꙋ падѐ гно́и теплъ на ѻ҆́чи е҆го ѿ гнѣꙁда̀ ла́стовича · И҆ бы́сть слѣпъ , сїе же и҆скꙋше́нїе ѿ б҃а слꙋчи́сѧ е҆мꙋ . да́же послⷣѣнимъ лю́демъ да́стьсѧ ѻ҆́браⷥ терпѣнїѧ е҆го , ꙗ҆́ко и҆ пра́веⷣнаго і҆́ѻва . и҆же ѿ младе́нчества свое̑го в̾сегда̀ б҃а боѧ́сѧ и҆ ꙁа́повѣди е҆го съхранѧа не быⷵ ско́рбенъ преⷣ бм҃ъ накаꙁа́нїа ради слѣпоты̀ ꙗ҆́же слꙋчи́сѧ е҆мꙋ . н҄о неподви́женъ въ бж҃їи стра́сѣ поживѐ , да́ющи хва́лꙋ б҃ꙋ ппо всѧ̀ дн҃и живота̀ свое̑го · И҆же ꙗ҆́ко бл҃же́нномꙋ і҆ѻ́вꙋ наскака́хꙋ цр҃и . та́ко и҆ е҆го ро́ди , и҆ ближнїи порꙋгахꙋсѧ животꙋ е҆го рекꙋщи · Гдѣ е҆сть ѹ҆пова́нїе твое е҆гоⷤ‍ⷷ ра́ди млⷵтынѧ и҆ погребе́нїе твори́лъ е҆си · Товїѧ́ же ꙁапрѣщаше иⷨ рекꙋщи . не гл҃ите си́це , ꙁанѐ сн҃ве ст҃ыⷯ е҆смы̀ . и҆ ча́емъ ѻ҆́ного живота̀ е҆гоже б҃ъ да́сть и҆же вѣрꙋ свою никогда не премѣнѧ́ютъ ѿ него̀ · А҆́нна же жена̀ е҆го на всѧ́къ дн҃ь хожда́ше къ дѣ́лꙋ тка́лищномꙋ . и҆ ѿ трꙋда рꙋкъ своиⷯ жи́тїю потребнаѧ воꙁноша́ше . приключи́ же сѧ нѣ́когда да коꙁла принесѐ въ до́мъ . е҆гоже товїѧ ѹ҆слы́шⷶ блею́ща . рече ви́дите ѹ҆бо да не татьство бꙋ́детъ . ѿда́ите е҆̀ е҆гоⷤ‍ⷷ е҆сть , и҆бо не подобаеⷮ намъ ꙗ҆́сти ѿ татьства ни́же ѻ҆сѧꙁати чт҄о , е҆мꙋже жена̀ е҆го съ ꙗ҆́ростїю ѿвѣща̀ . ѠѼ коль сꙋ́етна сътворена бысть ѹ҆пова́нїа твоа , и҆ млⷵтынѧ твоѧ̀ нн҃ѣ ꙗ҆ви́шасѧ . и҆ сїѧ і҆ и́на сицева́ѧ словеса̀ поноша́ше е҆мꙋ ·
Глⷡ‍҇а , г҃ · Тогда товїѧ въꙁдохнꙋ и҆ нача̀ моли́тисѧ съ слеꙁа́ми рекꙋщи . пра́веде́нъ е҆си г҃и и҆ вс҄и сꙋдѝ твоѝ пра́ви сⷮꙋ . и҆ вс҄и пꙋтїе твоѝ , млⷵть і҆ и́стинна и҆ сꙋдъ · И҆ нн҃ѣ г҃и въспомѧни м҄ѧ . и҆ не сътворѝ мще́нїѧ ѻ҆ грѣсѣхъ мои̑хъ , ни́же въспомѧнѝ беꙁаконїѧ моа , ниже племе́ни мое̑мꙋ ꙗ҆́ко не послꙋшахомъ ꙁа́повѣдїи твои̑хъ · Сего ради преда́ни е҆смы̀ въ раⷥсѣа́нїе и҆ въ плѣненїе и҆ въ смр҃ть и҆ въ притчю , и҆ въ срамотꙋ̀ всѣмъ ꙗ҆ꙁы́комъ в ниⷯ же раꙁсѣѧ́лъ е҆си наⷵ · И҆ нн҃ѣ г҃и велїѝ сꙋды твоѝ ꙗ҆́ко не сътвори́хомъ по ꙁа́повѣдемъ твои̑м̾ . и҆ не ходихоⷨ бл҃го преⷣ тобо́ю · И҆ нн҃ѣ г҃и по во́ли твое́и сътворѝ съ мно́ю , и҆ повелѝ с ми́ромъ прїѧ́ти дх҃ъ мо́и . лꙋчши б҄о ми е҆сть ѹ҆мрѣти нежелѝ жи́ти · Того́ же б҄о дн҃е слꙋчи́сѧ сарѣ дще́ри рагꙋ́илевѣ въ раге́сѣ гра́дѣ мидьстѣ . слы́шати стꙋдъ ѿ е҆ді́ноа рабы́ни ѿц҃а свое̑го . ꙗ҆́ко дана̀ бѧ́ше сеⷣми мꙋж́емъ , и҆ дѣмонъ и҆менеⷨ а҆ꙁмодеѻ́съ , внеꙁапꙋ ѹ҆бѝ и҆хъ , ꙗ҆́ко вшеⷣши бѧ́хꙋ к не́и . и҆ е҆гда̀ ꙁа винꙋ е҆ѧ̀ ꙁапрѣщаше ѻ҆троковицы , ѻ҆трокови́ца же ѿвѣща̀ е́й рекꙋщѝ . и҆ наи̑па́че ѿ тебѐ не ѹ́ꙁриⷨ сн҃а ни́же дщери на ꙁемлѝ . ѹ҆бїица мꙋж́їи свои̑хъ . и҆ е҆да ѹ҆би́ти м҄ѧ хо́щеши ꙗ҆́ко ѹ҆би́ла е҆си сеⷣмь мꙋж́їи . и҆ ѿ сего̀ гл҃а въꙁы́иде са́ра връхꙋ кама́ры свое́ѧ и҆ тр҄и дн҃и и҆ тр҄и нощи не ꙗ҆сть ниже питъ . н҄о стоа́щи съ слеꙁа́ми молѧ́шесѧ б҃ꙋ . да ѿ сего̀ стꙋда и҆ꙁба́вит̾ еѧ̀ · Бысть же въ дн҃ь тре́тїи е҆гда̀ съвръши мл҃твꙋ , блⷵвѧщи г҃а реⷱ‍҇ , блⷵве́но е҆сть и҆мѧ̀ твое б҃е ѿц҃ъ на́шиⷯ и҆ е҆гда̀ прогнѣва́ешисѧ , млⷵрдїе сътвори́ши , и҆ въ времѧ скорбѣнїѧ грѣсѝ ѻ҆пꙋстиши всѣмъ и҆же въꙁ̾ꙁовꙋтъ т҄ѧ · К тебѣ лицѐ мое ѻ҆бра́щꙋ , к тебѣ ѻ҆́чи моѝ въꙁдвигнꙋ̀ , въспрошꙋ̀ г҃и да ѿ съю́ꙁа стꙋ́да сего̀ ѿрѣшиши м҄ѧ , и҆ли и҆́стин̾но ѿ ꙁеⷨли и҆ꙁми м҄ѧ · Ты вѣси г҃и и҆же никогⷣа похотѣхъ мꙋж́а , и҆ чи́стꙋ въꙁдръжахъ дш҃ꙋ мою̀ ѿ всѧ́кого похотѣнїѧ , ниже съ и҆гра́ющимъ смѣсиⷯсѧ ниже с тѣми и҆же в лег̾кости хо́дѧⷮ ѹ҆ча́стница воꙁдаⷯсѧ · Мꙋжа же не похотѣнїеⷨ моиⷨ н҄о сътра́хоⷨ твоиⷨ и҆ꙁволихъ прїѧ́ти . е҆да̀ ли а҆́ꙁъ недосто́ина быхъ тѣмъ , и҆ли ѹ҆бо ѻ҆нѝ мн҄ѣ не быша досто́ини . и҆ли ѹ҆бо мꙋжꙋ и҆́номꙋ съдръжа́лъ е҆си мене · Нѣсть б҄о въ чл҃цѣ вла́сть , н҄о совѣт̾ тво́и , въи҆́стиннꙋ и́мать вс҄ѧ и҆же ѹ҆гоⷣна тебѣ . е҆гоже животъ а҆́ще въ и҆скꙋше́нїи бꙋдетъ вѣнча́етсѧ . аще же въ скорбѣнїи и҆ꙁба́витсѧ . и҆ а҆́ще въ и҆стлѣнїи бꙋдетъ къ млⷵти твое́и прїити сподоби́тсѧ . ни́же б҄о ѹ҆слади́тсѧ ѻ҆ погꙋбленїи на́шеⷨ . и҆же по во́лнѣ тишинꙋ сътво́ритъ , пла́чю же и҆ рыда́нїю ра́дость и҆ веселїе въꙁлїетъ . да бꙋ́детъ и҆мѧ твоѐ б҃е і҆и̑л҃евъ блⷵве́нно въ вѣки . и҆ во ѻ҆́но вре́мѧ ѹ҆слы́шаны сꙋть мл҃твы ѻбо́ю преⷣ сла́вою вы́шнего б҃а · И҆ послан̾ б҄ѣ а҆́гг҃лъ гн҃ь рафаиⷧ‍҇ да ѻ҆чи́стиⷮ и҆хъ ѻ҆́бою ꙁанѐ въ е҆дїно времѧ сꙋть моли́твы и҆хъ преⷣ гм҃ъ творе́ни · Глаⷡ‍҇ , д҃ · Сего ра́ди е҆гⷣа̀ товїѧ мнѧ́ше моли́твꙋ свою̀ ѹ҆слы́шанꙋ быти да ѹ҆́мретъ · Приꙁва̀ к себѣ товїю сн҃а своего , реⷱ‍҇ же е҆мꙋ , слы́ши сн҃ꙋ мо́и словеса̀ ѹ҆стъ мо и҆хъ . и҆ сїѧ въ срⷣци твоеⷨ ꙗ҆́ко ѻ҆снова́нїе положѝ · Є҆гда̀прїиметъ б҃ъ дш҃ꙋ мою , тѣ́ло моѐ погребѝ . и҆ въ чтѝ и҆мѣ́еши мт҃рь свою̀ , всѧ̀ дн҃и живота̀ еѧ̀ , и҆ памѧⷮствꙋи и҆же коли́ки болѣꙁни терпѣла е҆сть тебе ради во чревѣ свое̑мъ · Є҆гда же и҆ т҄а съвръшиⷮ времѧ живота̀ свое̑го , погребе́ши ю҆̀ блиⷥ мене · Въ всѧ же дн҃и живота́ свое̑го въ ѹ́мѣ да и҆мѣ́еши б҃а . и҆ стрежи да не нѣко́гда грѣхꙋ и҆ꙁволи́ши и҆ престꙋпи́ши ꙁа́повѣди б҃а на́шего . ѿ и҆мѣнїѧ же твое̑го творѝ ми́лостыню . и҆ не ѿвратѝ лица твое̑го н҄и ѿ е҆ді́наⷢ‍҇ ѹ҆бо́гаго , а҆́ще с҄е не сътвори́ши , то ни ѿ тебѐ ѿврати́тсѧ лице гн҃е . е҆ли́ко мо́жеши толи́ко бꙋ́ди млⷵрдъ . а҆́ще же мно́го тебѣ бꙋ́детъ , и҆ꙁоби́лно въꙁдава́и . а҆́ще ма́ло тебѣ бꙋдетъ , и҆ ма́лое бл҃гово́лно ѹ҆частити помы́сли . м̾ꙁды б҄о бл҃ги себѣ съкровищꙋе̑ши в днь потре́бныи · Ꙗ҆́ко милостынѧ ѿ всѧ́каго грѣха и҆ ѿ смр҃ти и҆ꙁба́витъ и҆ не ѻ҆ста́витъ дш҃и и҆тѝ въ тмꙋ . ѹ҆пова́нїе ве́лїе бꙋдетъ преⷣ лицемъ бж҃їимъ млⷵтынѧ всⷨѣ сътворѧ́ющимъ ю҆̀ · Воньми себѣ прилѣжнѣ сн҃ꙋ мо́и ѿ всѧ́каго дерꙁновенїѧ . и҆ кро́мѣ жены̀ твое́ѧ никогда̀ ѻ҆сла́биши грѣха поꙁна́ти · Горды́нѧ нико́ли въ твое̑мъ чю́въствѣ , и҆ли въ твое̑мъ сло́вѣ властвова́ти попꙋсти́ши . на тою̀ б҄о нача́ло прїѧ всѧ́кое гꙋби́тельство · Є҆ли́цы тебѣ нѣ́что съдѣлаюⷮ , ско́ро иⷨ м̾ꙁдꙋ воꙁда́и . и҆ м̾ꙁды нае́мника твое̑го преⷣ собо́ю ѿнꙋ не ѻ҆ставѝ · Чт҄о ѿ и҆́ного ненави́диши сътвори́ти тебѣ , ꙁри да не и҆ т҄ы нѣкогда̀ дрꙋго́мꙋ сътво́риши · Хлѣ́бъ тво́и съ а҆лъчными и҆ с требꙋ́ющими ꙗ҆́ждь . и҆ ѿ ѻ҆дѣа́нїи твоиⷯ нагиⷯ ѻ҆дѣ́и . хлѣбъ же тво́и и҆ вино твоѐ при погребенїю пра́веⷣнаго дава́и . и҆ не ꙗ҆́ждь е҆го ниже пїи съ грѣшникы · Совѣтъ всегда̀ ѿ мꙋ́дра пои̑щи . въ всѧ́ко вре́мѧ блⷵви б҃а . и҆спросѝ ѿ него да пꙋти твоѝ ѹ҆пра́витъ . и҆ всѧ̀ совѣты твоѧ̀ в немъ да пребыва́ютъ · Скаꙁꙋ́ю же т҄и и҆ сѐ сн҃ꙋ мо́и , ꙗ҆ко даⷯ , і҃ , гри́венъ сребра̀ , е҆гда̀ е҆щѐ младенецъ бы́лъ е҆си гаваи̑лꙋ въ раге́сѣ гра́дѣ меⷣстѣ , и҆ рꙋкописа́нїе е҆го и҆мѣ́ющꙋ м҄и · И҆ сего ради въꙁы́щи ка́ко к немꙋ дои̑деши , да прїимеши ѿ не́го ѻ҆пи́саннꙋю тѧ́гость сребра̀ . и҆ воꙁдаси е҆мꙋ рꙋкописа́нїе е҆го . не ѹ҆бо́исѧ сн҃ꙋ мо́и . а҆́ще и҆ нище́тно жи́тїе живем̾ , н҄о многа бл҃га и҆мѣти бꙋ́демъ а҆́ще ѹ҆боиⷨсѧ б҃а и҆ ѿстꙋ́пимъ ѿ всѧка́го грѣха и҆ сътво́римъ бл҃гаѧ ·
Глⷡ‍҇а , е҃ · Тогда̀ ѿвѣща̀ товїа ѿц҃ꙋ свое̑мꙋ и҆ рече . вс҄ѧ е҆ли́ка повелѣ́лъ ми е҆си сътворю̀ ѿч҃е . н҄о ка́ко въпрошꙋ ѻ҆ сребрѣ тоⷨ не вѣмъ , то́и м҄ѧ не ꙁнаеⷮ . и҆ а́ꙁъ е҆го та́коже · Кое ꙁна́менїе да́мъ е҆мꙋ , н҄о ниже пꙋтѝ и҆же та́мо и҆дꙋ не свѣ́де · Тогда̀ ѿц҃ъ е҆го ѿвѣща̀ е҆мꙋ и҆ рече . рꙋкописа́нїе б҄о а҆ꙁъ и҆мѣ́ю . и҆же е҆̀ е҆гда̀ пока́жеши е҆мꙋ , и҆ а́бїе въꙁвратиⷮ т҄и · Но̑ и҆дѝ нн҃ѣ и҆ вꙁыщѝ себѣ нѣ́коего вѣрна мꙋж́а и҆же и҆детъ с тобо́ю по м̾ꙁдѣ . до́нъдеже е҆ще жи́въ е҆смь да въспрїимеши сребро̀ ѻ҆́но · Тогда̀ и҆ꙁы́иде товїа и҆ ѻ҆брѣтѐ ю҆́ношꙋ свѣтла препоѧ́сана стоѧ́ща , ꙗ҆́ко ѹ҆гото́ванъ на пꙋть , и҆ не ꙁнаа́ше ꙗ҆́ко а҆гг҃лъ бж҃їи б҄ѣ · Поꙁдрави е҆го и҆ рече , ѿкꙋдꙋ т҄ѧ и҆мѣ́ю бл҃гїи ю҆́ноша . ѻ҆́нже ѿвѣща̀ , ѿ сн҃овъ і҆и̑л҃евъ , и҆ рече е҆мꙋ товїѧ . вѣ́си ли пꙋть и҆же веде́тъ въ стра́нꙋ меⷣскꙋю , и҆ ѿвѣща̀ е҆мꙋ вѣмъ . и҆ вс҄и пꙋти е҆го ча́сто прохождаⷯⷯ , и҆ быва́хъ ѹ҆ гаваи́ла бра́та нашего , и҆же живе́тъ в раге́сѣ гра́дѣ ме́дьстѣ , и҆же е҆сть въ горѣ е҆гвата́нѣ . и҆ рече е҆мꙋ товїа , потерпѝ м҄и ма́ло ꙁд̑ѣ молю̀ т҄ѧ , до́ндеже сїѧ въꙁвѣщꙋ ѿц҃ꙋ мое̑мꙋ · И҆ вни́де товїа и҆ скаꙁа̀ вс҄ѧ сїѧ ѿц҃ꙋ свое̑мꙋ , е҆мꙋже диви́сѧ ѿц҃ъ , и҆ моли да вни́дет̾ к немꙋ . и҆ вниде и҆ поꙁдрави е҆го и҆ рече . ра́дость тебѣ всегда̀ бꙋ́детъ · И҆ реⷱ‍҇ товїѧ ка́ко ра́дость мн҄ѣ бꙋ́дⷮе иже во тмѣ сѣжꙋ . и҆ свѣта нб҃си не ви́ждꙋ · И҆ рече е҆мꙋ ю҆́ноша . крѣ́покъ бꙋди дш҃ею , и҆ дне́сь ѿ б҃а ѻ҆ꙁдравѣеши · И҆ рече е҆мꙋ товїа . ни ли въꙁмо́жеши и҆ꙁвести сн҃а мое̑го къ гаваи́лꙋ в рагеⷵ граⷣ меⷣскїи . и҆ е҆гда̀ въꙁврати́шисѧ въꙁда́мъ тебѣ м̾ꙁдꙋ твою · И҆ реⷱ‍҇ а҆гг҃лъ . а҆ꙁъ ведꙋ и҆ па́ки приведꙋ е҆го к тебѣ . и҆ ѿвѣща̀ е҆мꙋ товїѧ · Молю̀ т҄ѧ скажи м҄и ѿ кое́го до́мꙋ е҆си , и҆ли ѿ кое́го колѣна . е҆мꙋж́е а҆гг҃лъ рафаи́лъ реⷱ‍҇ . роⷣ ли и҆́щеши нае́мника , и҆ли то́кмо нае́мника и҆же съ сн҃омъ твои̑мъ и҆детъ . но да не скорбенъ тебѣ въꙁдамсѧ · А҆ꙁъ е҆смь а҆ꙁа́рїѧ а҆на́нїи вели́каго сн҃ъ . и҆ ѿвѣща̀ товїѧ и҆ рече . ѿ вели́ка ро́да е҆си но молю̀ т҄ѧ не прогнѣви́сѧ , ꙗ҆́ко хотѣ́хъ ѹ҆вѣдѣти роⷣ твои · Реⷱ‍҇ же е҆мꙋ а҆гг҃лъ , а҆ꙁъ ꙁдра́ва ведꙋ , и҆ ꙁдра́ва к тебѣ приведꙋ сн҃а твое̑го · ѿвѣща же товїа и҆ реⷱ‍҇ . бл҃го ходи́те и҆ бꙋ́детъ г҃ь с ва́ми , и҆ а҆гг҃лъ е҆го да проведе́тъ в҄ы . тогда ѹ҆готоваша вс҄ѧ и҆же бѧ́хꙋ на пꙋть . и҆ поꙁдра́ви ѿц҃а свое̑го , и҆ мт҃рь  , і҆ и҆до́ста ѻ҆́ба въкꙋ́пѣ · Є҆гда же и҆до́ста , нача̀ ма́ти е҆го пла́кати и҆ гл҃ати . же́ꙁлъ ста́рости на́шеѧ вꙁѧ́лъ е҆си , и҆ ѿсла́лъ е҆си ѿ наⷵ · ѠѼ да не бы было сребро̀ т҄о , поне́же посла́лъ е҆си е҆го · довлѧ́ше б҄о намъ ѹ҆бо́жество на́ше . и҆ въ бога́тество въмѣнѧ́хомъ , е҆гда̀ ви́дѣхоⷨ сн҃а на́шего преⷣ собо́ю · Рече же е́и товїа , не пла́чисѧ , ꙁдраⷡ‍҇ прїидетъ сн҃ъ на́шъ тамо , и҆ ꙁдраⷡ‍҇ ѻ҆брати́тсѧ к намъ , и҆ ѻ́чи твоѝ ѹ҆́ꙁрѧтъ е҆го · Вѣ́рꙋю ѹ҆бо ꙗ҆́ко а҆гг҃л̾ гн҃ь бл҃гїи  , съпоспѣшиⷮ вс҄ѧ бл҃гаѧ и҆ма . ꙗ҆́же а҆ще въсхо́щетъ твори́ти та́коже и҆ съ ра́достїю въꙁ̾врати́тсѧ к намъ . къ сицевомꙋ гл҃ꙋ преста̀ ма́ти е҆го пла́кати и҆ ѹ҆молча̀ ·
Глⷡ‍҇а , ѕ҃ · Идѧ́ше же товїѧ , и҆ пе́съ послѣдꙋѧ́ е҆мꙋ . и҆ ѻ҆блѧ́же въ пе́рвꙋю но́щь бли́ꙁъ рѣкѝ ти́гры · И҆ и҆ꙁы́иде да ѹ҆мы́етъ но́ѕѣ свои . и҆ с҄е ры́ба вели́ка и҆ꙁы́иде на пожре́нїе его . е҆ѧже ѹ҆жасе́сѧ товїѧ въпїѧ гла́сом̾ вели́кимъ рекꙋще · Ги҃ хо́щетъ м҄ѧ пожѣрти ры́ба · И҆ рече е҆мꙋ а̾гг҃лъ въꙁмѝ ꙁа що́кꙋ е҆ѧ и҆ въстѧгнѝ е҆ѧ̀ к себѣ , се же сътвори въстѧгнꙋ е҆ѧ̀ , на́ сꙋхо , и҆ нача̀ мета́тисѧ преⷣ нога́ма е҆го · Тогда̀ рече е҆мꙋ а҆гг҃лъ . распори т҄ꙋ рибꙋ , и҆ срⷣце е҆ѧ̀ и҆ ѹ҆тро́бꙋ и҆ же́лчь сохранѝ себѣ . ꙁанѐ сїа потре́бна сꙋть и҆ на врачева́нїе ключи́ма . и҆же е҆гда̀ сътвори , и҆ ча́сть е҆ді́нꙋ и҆спече и҆ вꙁѧ́тъ ю҆̀ съ собо́ю на пꙋть . про́чаѧ же ѻ҆соли́ша да́же ѹ҆довлиⷮсѧ и҆мъ . до́ндеже прїидꙋтъ въ раге́съ гра́дъ меⷣскїи · Тогда̀ въпросѝ товїѧ а҆гг҃ла , и҆ реⷱ‍҇ е҆мꙋ . молю̀ т҄ѧ а҆ꙁа́рїе бра́те . да ска́жеши мн҄ѣ чт҄о ꙁа врачева́нїе и҆мѣю́тъ т҄а и҆же ѿ ры́бы съхрани́ти повелѣ́лъ е҆си . и҆ ѿвѣща̀ а҆гг҃лъ рече к немꙋ . ча́сть срⷣца ры́бїѧ а҆ще въꙁложи́ши на ѹ҆́глїе , ды́мъ е҆ѧ прогонитъ всѧ́къ ро́дъ дѣмоньскїи , и҆ли ѿ мꙋж́а и҆ли ѿ жены̀ . и҆ пото́мъ нико́гда же не пристꙋпит̾  . и҆ же́лчь въꙁмо́жетъ на помаꙁа́нїе ѻ҆чесо́мъ , на ни́х̾ же а҆ще бꙋдетъ бѣльмо , и҆ ѹ҆ꙁдравѧтсѧ · И҆ рече е҆мꙋ товїѧ . гдѣ хо́щеши да пребыва́емъ · ѿвѣща же а҆гг҃лъ рече , е҆сть ꙁдѣ мꙋ́жъ и҆менемъ рагꙋи́лъ бли́жнїи ѿ колѣ́на твое̑го . и҆ се́и и҆́маⷮ дще́рь и҆мене́мъ сара , и҆ не и҆́мать ни е҆ді́наго сн҃а и҆ли дщери ра́ꙁвѣ е҆ѧ̀ , тебѣ и҆́мать бы́ти вс҄ѧ и҆мѣ́нїа е҆го , и҆маши б҄о е҆ѧ̀ вꙁѧ́ти себѣ въ женꙋ̀ · Сего ради проси ѿц҃а е҆ѧ̀ , и҆ да́сть тебѣ е҆ѧ̀ въ женꙋ · Тогда̀ ѿвѣща̀ товїѧ и҆ рече , слы́шахъ ꙗ҆́коже дана бѣ сеⷣми мꙋжемъ и҆ мр҃тви сꙋть , н҄о и҆ с҄е слы́шахъ ꙗ҆́ко дѣ́монъ ѹ҆би ѧ҆̀ · Сего раⷣ‍ꙵ боюсѧ да и҆ мн҄ѣ сїѧ не слꙋчи́тсѧ , ꙁане а҆ꙁъ е҆ді́нъ е҆смь ѹ҆ родителеи моиⷯ и҆ ниꙁложи́лъ быхъ старость и҆хъ съ скорбѣ́нїемъ въ гро́бъ · Тогда а҆гг҃л̾ рафаи́лъ рече е҆мꙋ , послꙋшаи м҄ѧ , а҆ꙁъ т҄и покажꙋ сихъ , на ни́х̾же дѣмонъ и҆́мать вла́сть , сїи бо и҆же ѻ҆женѧ́ютсѧ си́це , да б҃а ѿ себе и҆ ѿ свое̑го ѹ҆́ма ѿганѧ́ютъ , и҆ свое̑мꙋ блⷣꙋствꙋ тако настоѧⷮ , ꙗ҆́ко ко́нь и҆ м̾скъ в нем̾же нѣ́сть ра́ꙁꙋма · Наⷣ сицевыми б҄о дѣмонъ и҆́мать власть · Ты же е҆гда прїимеши ю҆̀ , и҆ входѧ́щи в ло́жницꙋ по три дн҃и въꙁдержисѧ ѿ неа̀ , и҆ ничтоже и҆́но то́кмо мл҃тваⷨ настоѧ́ще с нею · В тꙋ́ю же но́щъ пе́рвꙋю , да въꙁложи́ши на ѹ́глїе ѻ҆гнено ѹ҆тро́бꙋ ри́бы сеѧ , і҆ и҆ꙁ̾женꙋтсѧ дѣ́мони · Въ вторꙋ́ю же нощ̾ въ сложе́нїе ст҃ымъ патрїа́рхомъ прїимешисѧ · Тре́тїе же но́щи блⷵвенїе наслѣди́ши , да сн҃ове ро́дѧтсѧ ꙁдра́ви ѿ васъ · Пришеⷣши же тре́тїе́и но́щи прїимеши дв҃ꙋ съ стра́хоⷨ гн҃имъ . бо́леи пло́да ра́ди нежели блꙋ́да . да сѣ́мѧ а҆врамле блⷵвенїе въ сн҃ѣхъ наслѣди́ши ·
Глⷡ‍҇а , ꙁ҃ · Т огда̀ внидо́ша къ рагꙋи́лꙋ и҆ прїѧ́тъ ѧ҆̀ съ ра́достїю . раꙁ̾смотрѧ́ше же товїю  , рече а҆́ннѣ женѣ свое́и , ка́ко подо́бенъ е҆сть ю҆́ноша то́и сн҃ꙋ бра́та мое̑го · И҆ е҆гда̀ сїе гл҃а , ре́че , ѿкꙋ́дꙋ е҆сте ю҆́ноши бра́тїѧ на́ша . ѻ҆на́ же рѣ́ста ѿ колѣ́на неѳали́млѧ е҆смы̀ , ѿ ю҆́ꙁникъ и҆же сꙋть въ ниневїи · Рече же и҆ма рагꙋи́лъ ꙁна́ета ли товїю бра́та мое̑го . ѻ҆на́ же рѣ́ста ꙁна́евѣ · Є҆гда же мно́га бл҃га гл҃ашесѧ ѻ҆ не́мъ . рече а҆гг҃лъ къ рагꙋи́лꙋ , товїѧ ѻ҆ не́м̾же въпраша́еши ѿц҃ъ сего е҆сть · И҆ ѻ҆бїѧ́тъ и҆̀ рагꙋи́лъ . и҆ съ слеꙁа́ми цѣлова е҆го . и҆ пла́чющи на выѝ рече . блⷵвенїе тебѣ да бꙋ́детъ сн҃е мои . ꙁанѐ бл҃га и҆ прпⷣбна мꙋж́а сн҃ъ е҆си , и҆ а́нна жена̀ е҆го и҆ сара дщ̑и слеꙁи́ста · Є҆гда же гл҃аста . повелѣ рагꙋи́лъ ꙁакла́ти ѻ҆́вна , и҆ ѹ҆готова́ти ѹ҆чрежде́нїе · Є҆гда же молѧ́ше и҆хъ да ѻ҆бѣдꙋюⷮ . реⷱ‍҇ товїѧ , сего ради а҆ꙁъ дне́сь и҆ не ꙗ҆́мъ ни пїю , доⷩ‍҇деже въспроше́нїе мое ѹ҆слы́шиши , и҆ ѻ҆бѣща́еши мнѣ да́ти са́рꙋ дще́рь твою̀ · Сїи гл҃ъ е҆гда̀ ѹ҆слы́ша рагꙋи́лъ ѹ҆страши́сѧ , вѣдѧщи чт҄о слꙋчи́сѧ ѻ҆нѣмъ седми мꙋжемъ , и҆же внидо́ша к не́и . и҆ ѹ҆страша́тисѧ нача̀ да не ѹ҆бо и҆ е҆мꙋ та́ко слꙋчи́тсѧ . и҆ е҆гда̀ раꙁмышлѧ́ше в себѣ , и҆ не даѧ́ше товїи ни е҆ді́наго ѿвѣта · Рече е҆мꙋ а҆гг҃лъ , не бо́исѧ да́ти еѧ̀ е҆мꙋ . ꙗ҆́ко семꙋ̀ боꙗ҆́щꙋсѧ б҃а да вдастьсѧ въ женꙋ̀ дще́рь твоѧ̀ . сего ради и҆́нъ не въꙁмо́же и҆мѣти ю҆̀ · Тогда̀ рече рагꙋи́лъ , не ѻ҆ста́ви б҃ъ мл҃твы моеа , и҆ сле́ꙁы моѧ̀ пред лицемъ своиⷨ прїѧ̀ · И҆ вѣ́рꙋю ꙗ҆́ко сего ради сътвори вамъ прїити къ мнѣ . да и҆ сїѧ присовокꙋпи́тсѧ племе́ни свое̑мꙋ по ꙁако́нꙋ моѷсїѻвꙋ · И҆ сего ради нн҃ѣ не сꙋмнѧ́исѧ , ꙗ҆́ко тебѣ ю҆̀ въда́мъ . и҆ ꙗ҆́тъ ꙁа десни́цꙋ дще́рь свою̀ . и҆ дадѐ ю҆̀ въ десни́цꙋ товїи рекꙋщи , б҃ъ а҆враа́моⷡ‍҇ , б҃ъ і҆саа́ковъ , и҆ б҃ъ і҆а́ковль да бꙋ́детъ с ва́ми , и҆ то́и да съвокꙋпи́тъ в҄ы . і҆ и҆спо́лнитъ блⷵвенїе свое на васъ · И҆ прїе́мъ хартїю сътвори писа́нїе съвокꙋпле́нїѧ . и҆ посеⷨ ѹ҆чрежда́хꙋсѧ блⷵвѧще г҃а б҃а · Въꙁва же рагꙋи́лъ а҆́ннꙋ женꙋ̀ свою̀ , и повелѣ е́и да ѹ҆готоваеⷮ и҆́нꙋ ло́жницꙋ , и҆ ѹ҆готова̀ . и҆ въведе в н҄ю сарꙋ дще́рь свою̀ , и҆ слеꙁѧ́ще рече е́и . крѣпко ѹ҆пова́нїе и҆мѣи дщ̑и моѧ̀ · Гь҃ вы́шнїи да́сть ти ра́дость , ꙁа ско́рбь ю҆́же претерпѣла е҆си ·
Глⷡ‍҇а , и҃ · По вечеранїю же въведо́ша ю҆́ношꙋ к не́и . и҆ въспомѧнꙋ товїа словеса̀ а҆гг҃ла , і҆ и҆ꙁѧⷮ ѿ влага́лища свое̑го ча́сть ѹ҆тро́бы ры́бїѧ , и҆ въꙁложи ю҆̀ на ѹ҆́глїе ѻ҆́гненое · А҆гг҃лъ же рафаи́лъ въсхитѝ дѣ́мона , и҆ ѹ҆вѧꙁа е҆го въ пꙋсты́ни вы́ше е҆гѷпта · Тогда̀ товїѧ накаꙁа дв҃цꙋ и҆ рече е́и , са́ра въста́ни и҆ помоли́сѧ г҃ꙋ б҃ꙋ днⷵе , и҆ ꙁаѹ҆́тра , и҆ по ꙁаѹ҆́трїи . ꙗ҆́ко сїи тр҄и но́щи б҃ꙋ присвоимсѧ · Є҆гда же про́идетъ тре́тїѧ но́щь тогда̀ съвокꙋпи́мсѧ . сн҃ове б҄о ст҃ыхъ людїи е҆смы̀ . и҆ не съвокꙋпи́мсѧ та́ко ꙗ҆́ко ꙗ҆ꙁы́цы и҆же не вѣ́дѧтъ б҃а · И҆ въста́вши въкꙋ́пѣ молѧ́хꙋсѧ б҃ꙋ съ ѹ҆миле́нїем̾ . да ꙁдра́вїе да́стьсѧ иⷨ · Рече же товїѧ , г҃и б҃е ѿц҃ъ на́шихъ хва́лѧⷮ т҄ѧ нб҃са и҆ ꙁемлѧ̀ , мо́ре же і҆ и҆сто́чницы и҆ рѣ́ки , и҆ всѧ̀ творе́нїѧ твоѧ̀ , і҆ и́же в ниⷯ сꙋть · Ты сътворѝ а҆да́ма ѿ прьсти  , и҆ далъ е҆си е҆мꙋ помо́щницꙋ е҆в̾вꙋ . и҆ нн҃ѣ г҃и б҃е т҄ы вѣ́си , и҆же не въ блꙋ́дъ прїе́млю сестрꙋ мою̀ сꙋпрꙋ́гꙋ , н҄о любве ради пло́да вѣ́чнаго , да блⷵвитсѧ в не́мъ и҆мѧ твое въ вѣ́ки вѣкомъ · И҆ са́ра та́кожⷣе молѧ́шесѧ гл҃юще , поми́лꙋи наⷵ г҃и поми́лꙋи наⷵ , и҆ да състарѣ́емсѧ ѻ҆́ба ꙁдра́ва · И҆ бы́сть въ кꙋроглаше́нїе , повелѣ рагꙋи́лъ приꙁва́ти рабы̀ своѧ̀ , і҆ и҆до́ша с ни́мъ въкꙋ́пѣ да и҆скопа́ютъ гро́бъ . мнѣста б҄о ꙗ҆́ко та́коже слꙋчи́сѧ е҆мꙋ , ꙗ҆́коже и҆ про́чимъ , ꙁ҃ , мꙋжемъ , и҆же въхожда́ше к не́и · Є҆гда же ѹ҆готоваша гро́бъ . ѻ҆бра́щсѧ рагꙋил̾ к женѣ свое́и , и҆ рече е́и , посли е҆ді́нꙋ ѿ рабы́нь твои̑хъ , и҆ да ви́дитъ а҆ще мр҃твъ е҆сть , да погребꙋ е҆го пре́же даже сн҃цю не в̾ꙁыити · ѻна́ же посла̀ е҆ді́нꙋ ѿ рабы́нь своиⷯ , и҆же вни́де в ло́жницꙋ и҆ ѻ҆брѣтѐ иⷯ жи́вы и҆ ꙁдра́вы въкꙋ́пѣ спѧ́щи , и҆ ѻ҆бра́щсѧ повѣствова бл҃гꙋ по́вѣсть . и҆ хвали́ша г҃а б҃а , рагꙋи́лъ и҆ а́нна жена̀ е҆го · И҆ реко́ша , хвали́м̾ т҄ѧ г҃и б҃е і҆и̑л҃ев̾ . и҆же не слꙋчи́сѧ намъ та́ко ꙗ҆коже мышлѧ́хомъ . сътвори́лъ е҆си въи҆́стиннꙋ с на́ми млⷵть твою . и҆ ѿгна́лъ е҆си вра́га и҆же скорбѧ̀ насъ · ѹ҆млрⷵди́въ же сѧ наⷣ двѣма сима , да́и же иⷨ г҃и прилѣж́не хвали́ти т҄ѧ · и҆ же́ртвꙋ хвале́нїа твое̑го , ꙁдра́вїа ра́ди свое̑го приноси́ти . да поꙁна́юⷮ вс҄и ꙗ҆ꙁы́цы , и҆же т҄ы е҆си б҃ъ е҆ді́нъ по все́и ꙁемлѝ , і҆ а́бїе повелѣ рагꙋи́л̾ рабо́мъ свои̑мъ да и҆спо́лнѧтъ ро́въ ꙁемлѝ , ꙗ҆́же и҆скопа́ша , пре́же не́жели дн҃ь бꙋ́детъ . женѣ же свое́и рече да сътворитъ ѹ҆чрежде́нїе . и҆ ѹ҆готоваетъ всѧ̀ ꙗ҆́же на пи́щꙋ  , дв҄ѣ кра́вы тꙋ́чны , и҆ четы́ре ѻ҆́вны ꙁаклати , и҆ ѹ҆готовати потре́бнаа всѣмъ съсѣ́домъ своиⷨ , и҆ всѣмъ ѹ҆́жникоⷨ И҆ ꙁаклѧ̀ рагꙋи́лъ товїю , да пребꙋдеⷮ ѹ҆ него дв҄ѣ недели . съ всѣхъ ꙗ҆́же и҆мѣѧ́ше рагꙋи́лъ , дадѐ товїи поⷧ‍҇ . и҆ сътвори рꙋкописа́нїе , да да́стьсѧ товїи и҆ втора́ѧ ча́сть ѻ҆ста́вшаѧ по смерти е҆го въ ѻ҆держа́нїе ·
Глⷡ‍҇а , ѳ҃ · Тогда̀ въꙁва̀ товїѧ а҆гг҃ла къ себѣ , е҆гоже мнѧ́ше чл҃ка бы́ти . и҆ реⷱ‍҇ к немꙋ а҆ꙁа́рїѧ бра́те молю̀ тѧ да послꙋшае̑ши словесѝ мое̑го . понѐ и҆ саⷨ быхъ преда́лсѧ тебѣ въ раба̀ , ꙁанѐ не досто́инъ е҆смь предъ видѣнїемъ твои̑мъ , ѻ҆баче помолю̀ т҄ѧ , да прїимеши съ собою говѧда и҆ рабы̀ , и҆ пои̑ди къ гаваи́лꙋ въ рагесъ гра́дъ медьскїи , воꙁⷣаси же е҆мꙋ рꙋкописа́нїе е҆го и҆ прїимеши ѿ не́го сребро̀ . и҆ ѹ҆моли е҆го да прїидетъ къ мнѣ на́ брак̾ · Вѣси б҄о са́мъ ꙗ҆́ко счита́етъ ѿц҃ъ мо́и дн҃и . и҆ а́ще ѹ҆медли́мъ е҆ді́нъ дн҃ь и҆л҄и вѧ́щши , съскорбиⷮсѧ дш҃а е҆го . і҆ и́стиннꙋ вѣ́даеши ка́ко ꙁаклѧ м҄ѧ рагꙋ́илъ , е҆гоже клѧ́твы престꙋпи́ти не могꙋ̀ · Тогда̀ рафаи́лъ поѧ́тъ четы́ре ѿ рабъ рагꙋ́ель , и҆ дв҄а вельблю́да шеⷣ въ раге́съ граⷣ медьскїи . и҆ ѻ҆брѣт̾ши гаваи́ла вда е҆мꙋ рꙋкописа́нїе е҆го , и҆ прїѧⷮ ѿ не́го вс҄е сребро̀ . и҆ скаꙁа же е҆мꙋ ѻ҆ товїѝ сн҃ꙋ товїинѣ вс҄ѧ и҆же сътворена бы́сть · Въꙁва́ же е҆го съ собо́ю прїити на́ браⷦ‍҇ , е҆гда же прїиде в доⷨ рагꙋи́ла . ѻ҆брѣте товїю сѣдѧ́ща при трапеѕѣ , и҆ а́бїе воста̀ ѿ трапеꙁы лобыꙁа́хꙋсѧ межⷣꙋ себѐ · И҆ пла́ка гаваи́лъ хвалѧ́ше б҃а и҆ реⷱ‍҇ . да блⷵвиⷮ т҄ѧ г҃ь б҃ъ і҆и̑левъ . и҆же сн҃ъ е҆си прпⷣбна мꙋ́жа и҆ пра́веⷣна , и҆ боѧ́щасѧ б҃а , и҆ млⷵтыню творѧ́ща . да бꙋди блⷵве́нїе и҆ на женѣ твое́и ꙗ҆́же т҄и да́на , и҆ на ро́дѣ ва́шемъ . и҆ да ѹ҆́ꙁрите сн҃ы ва́ша и҆ сн҃ове сн҃въ ва́шиⷯ , даже до третїаго и҆ четве́ртаⷢ‍҇ ро́да · И҆ бꙋ́детъ сѣмѧ ва́ше блⷵве́но ѿ б҃а і҆и̑л҃ева . и҆же црⷵшвꙋетъ въ вѣки вѣкомъ . е҆гда́ же вс҄и реко́ша а҆ми́нь · И҆ пристꙋпи́ша къ трапе́ѕѣ съ стра́хомъ гн҃имъ и҆ бра́къ твораще · Глаⷡ‍҇ , і҃ · Єгда б҄о продолжи вре́мѧ дн҃їи товїѧ бра́ка ради , прискоⷬ‍҇бенъ бысть ѿц҃ъ е҆го товїа рекꙋщи . чесо ради пребываеⷮⷮ сн҃ъ мо́и , и҆ли въскꙋю ѹ҆деⷬ‍҇жа́нъ е҆сть  · Мню б҄о ꙁанѐ гаваи́лъ ѹ҆́мре . и҆ нⷵѣ кто е҆мꙋ̀ воꙁдаⷵ сребро̀ · Нача же скорбѣти ѕѣ́ло ѻ҆́нь , и҆ а́нна жена̀ е҆го с ниⷨ . и҆ нача́ша ѻ҆́ба вкꙋпѣ скорбѣти , того ради и҆же дн҃ь ѹ҆ста́влеⷩ‍҇ и҆ не ѻ҆брати́сѧ сн҃ъ иⷯ к ниⷨ · И҆ пла́каше б҄о мт҃и е҆го неѹ҆тѣшными слеꙁа́ми и҆ рече · Ѹ҆вы мн҄ѣ сн҃ꙋ мо́и въскꙋ́ю тебѐ послахомъ пꙋтьствова́ти дале́че . ѠѼ свѣтлость ѻ҆́чїю на́шею и҆ жеꙁлъ ста́рости на́шеѧ , ѹ҆тѣше́нїе живота на́шего , и҆ ѹ҆пованїе послѣдїѧ на́шего , вс҄ѧ вкꙋпѣ въ тебѣ е҆ді́номъ и҆мѣ́ющи , не и҆мѣхомъ б҄о тебѐ ѿпꙋсти́ти ѿ себѐ . е҆́йже гл҃аше товїѧ ѹ҆молчи и҆ не скоръби . ꙁдра́въ е҆сть сн҃ъ на́ю , поне́же вѣ́ренъ е҆сть мꙋж́ъ то́и с ни́мже послахоⷨ е҆го . ѻ҆на́ же ника́коже не хотѧ́ше ѹ҆тѣшитисѧ , н҄о на всѧ́къ дн҃ь и҆схожда́ше ѻ҆́҆́крⷵтъ ꙁрѧ́ще , и҆ ѻ҆бхожда́ше пꙋти всѧ̀ по ни́хже ѹ҆пова̀ въꙁвратитисѧ е҆мꙋ , да понѐ и҆ꙁъдалеча ѹ҆́ꙁритъ е҆го грѧдꙋща · Рагꙋи́лъ же гл҃а к ꙁѧ́тю свое̑мꙋ пребыва́и ꙁдѣ , и҆ а́ꙁъ послю посолъ въꙁвѣща́ющи ѻ҆ ꙁдра́вїи твое̑̑мъ къ товїю ѿц҃ꙋ твое̑мꙋ , къ немꙋже товїѧ рече · А҆́ꙁъ вѣмъ и҆же ѿц҃ъ мо́и и҆ мт҃и моѧ̀ нн҃ѣ съчита́ютъ дн҃и , и҆ смꙋща́етсѧ дх҃ъ и҆хъ в ни́хъ . Є҆гдаⷤ‍ⷷ словесы многими мл҃ѧше ́ рагꙋиⷧ‍҇ товїю , ѻ҆́нже ника́ко и҆ꙁволи быти семꙋ̀ · И҆ даде е҆мꙋ сарꙋ , и҆ полъ и҆мѣнїѧ свое̑го , и҆ ѻ҆тро́ки и҆ ѻ҆трокови́цы , и҆ скоти и҆ вельблю́ды , и҆ кра́вы , и҆ сребренники мно́ги · И҆ ꙁдрава и҆ радостна ѿпꙋсти и҆̀ ѿ себе рекꙋщи . а҆гг҃лъ гн҃ь ст҃ъ да бꙋдеⷮ в пꙋтѝ ва́шеⷨ проведетъ же васъ ꙁдра́вы и҆ крѣпки и҆ да ѻ҆брѧ́щете вс҄ѧ пра́ва въ ро́дѣ ва́шемъ , и҆ да ви́дѧтъ ѻ҆́чи моѝ сн҃ове ваши преже неже ѹ҆мрꙋ · И҆ вꙁѧ́ша роди́тели дще́рь свою ѻ҆блобыꙁа́ша е҆ѧ̀ и҆ ѿпꙋстиша да и҆деⷮ , накаꙁꙋ́юще ю҆̀ чⷵтне и҆мѣти све́кра и҆ свекро́вь , и҆ люби́ти мꙋжа свое̑го , и҆ домоча́дцы стро́ити и҆ дръжа́ти до́мъ . и҆ себе самꙋю непови́ннꙋ храни́ти ·
Глⷡ‍҇а , а҃і · Єгда́ же ѻ҆брати́стасѧ и҆ дои̑до́ша до хара́на . и҆же е҆сть на полъ пꙋтѝ , проти́въ ниневїи , а҃і , дн҃и . рече же а҆́гг҃лъ , бра́те товїѧ , вѣси ꙗ҆ко ѻ҆ста́вилъ е҆си ѿц҃а свое̑го . а҆ще ѹ҆бо ѹ҆го́дно тебѣ да прїидемъ напреⷣ , раби́ же твоѝсъ ти́хостїю да и҆дꙋтъ по насъ въкꙋ́пѣ со жено́ю твое́ю и҆ съ ско́ты · Є҆гда́ же ѹ҆гоⷣно е҆мꙋ бы́сть и҆до́ста напреⷣ · Рече же рафаи́лъ товїи , воꙁмѝ съ собо́ю же́лчь ры́бїю , бꙋдетъ б҄о потре́бна . и҆ вꙁѧ̀ товїѧ же́лчь ѻ҆́нꙋ , і҆ и҆до́ста . мт҃и же е҆го а҆́нна седѧ́ше блиꙁъ пꙋтѝ на всѧ́къ дн҃ь на връхꙋ горы̀ , ѿкꙋдꙋ можа́ше ѹ҆смотри́ти и҆ꙁдале́че . и҆ е҆гда ѿтꙋдꙋ ꙁрѧ́ше прише́ствїѧ е҆го , и҆ ви́дѣ и҆̀ и҆ꙁдале́ча . а҆́бїе поꙁна̀ грѧдꙋща сн҃а свое̑го . те́кши въꙁвѣстѝ мꙋжеви свое̑мꙋ рекꙋщи , с҄е и҆дѐ сн҃ъ твои · Рече же рафаи́лъ к товїю , е҆гда же вни́деши в домъ твои . скоро поклони́сѧ г҃ꙋ б҃ꙋ твое̑мꙋ и҆ хвалꙋ̀ въꙁда́и е҆мꙋ , и҆ пристꙋпѝ къ ѿц҃ꙋ твое̑мꙋ , и҆ ѻ҆блобыꙁа́и е҆го . а҆́бїе же пома́жи ѻ҆́чи е҆го сею̀ же́лчїю ры́бїею ю҆́же несе́ши съ собо́ю , вѣждь б҄о ꙗ҆́ко ско́ро ѿврьꙁꙋтсѧ ѻ҆́чи е҆го , и҆ ѹ́ꙁритъ ѿц҃ъ твои свѣтъ нбⷵныи , и҆ ви́дѧщи т҄ѧ въꙁра́дꙋе̑тсѧ · Тогда̀ притечѐ пе́съ и҆же бѧ́ше с ни́мъ на пꙋтѝ пре́ди прїиде въ до́мъ ꙗ҆́ко вѣстникъ нѣкїи , та́ко и҆ ѻ́нъ помаѧ́нїемъ своеѧ ѻ҆́шиби ра́довашесѧ . и҆ въста̀ ѿц҃ъ е҆го слⷫ‍҇ѣ нача̀ ско́ро и҆тѝ и҆ прет̾кнꙋсѧ ногамⷶ и҆ дадѐ рꙋкꙋ ѻ҆́трокꙋ да веде́тъ е҆го , і҆ и҆ꙁы́иде въ срѣте́нїе сн҃а свое̑го . и҆ прїемъ ѻ҆блобыꙁа̀ е҆го , съ жено́ю свое́ю . и҆ нача́ста пла́кати ѿ ра́дости , е҆гда же помоли́шасѧ б҃ꙋ и҆ хвалꙋ̀ въꙁда́ша сѣдо́ша въкꙋпѣ · Тогда прїемъ товїѧ же́лчь ры́бїю , пома́ꙁа ѻ҆́чи ѿц҃а свое̑го . и҆ пожда̀ ꙗ҆́ко блиꙁъ полꙋ ча́са . и҆ нача̀ бѣльмо̀ ѿ ѻ́чїю е҆го и҆сходи́ти ꙗ҆ко чешꙋ́ѧ . ю҆́же в̾ꙁима́ющи товїѧ ѿѧⷮ ѿ ѻ́чїю е҆го , и҆ а́бїе проꙁрѣ . и҆ славѧ́хꙋ б҃а се́и и҆ жена̀ е҆го , и҆ вс҄и ꙁна́емїи е҆го · Товїѧ же па́ки рече , хвалю́ тѧ г҃и бж҃е і҆и̑левъ и҆ бл҃годарю тѧ . ꙗ҆ко накаꙁа́ мѧ , и҆ ꙁдра́ва сътворѝ  , и҆ с҄е ви́ждꙋ товїю сн҃а мое̑го · По седмиⷤ‍ⷷ дне́хъ прїиде са́ра жена̀ сн҃а е҆го , и҆ вси домоча́дцы и҆ ско́ти съ ꙁдра́вїемъ , и҆ вельблю́ды и҆ сре́бреники мно́ги ꙗ҆́же вꙁѧ̀ съ жено́ю , та́коже и҆ сре́бреники ꙗ҆́же въспрїѧ ѿ гаваи́ла всѧ̀ принесе́на сꙋть · И҆ повѣда̀ ро́дꙋ свое̑мꙋ вс҄ѧ бл҃гаѧ творе́нїѧ бж҃їѧ и҆же сътворѝ е҆мꙋ чл҃комъ веⷣшимъ е҆го · Прїидо́ша же а҆хїѻ́ръ и҆ нава́ѳъ сн҃ове сестры̀ товїины , ра́дꙋющисѧ к товїю , весели́стасѧ въкꙋпѣ с ни́мъ ѻ҆ всѣхъ бл҃гихъ ꙗ҆́же сътворѝ е҆мꙋ б҃ъ · И҆ по седмь днїи пирꙋ́юще всѝ съ ра́достїю ве́лїею веселѧ́щесѧ ·
Глⷡ‍҇а , в҃і · Тогда въꙁва̀ товїѧ сн҃а своеⷢ‍҇ и҆ рече е҆мꙋ , чт҄о мо́жемъ да́ти мꙋжꙋ семꙋ ст҃омꙋ , и҆же и҆дѐ с тобо́ю · ѿвѣща̀ товїѧ рече ѿц҃ꙋ свое̑мꙋ , ѿч҃е каковꙋ̀ м̾ꙁдꙋ да́мы е҆мꙋ . и҆ли чт҄о досто́ино можетъ бы́ти бл҃годѣѧ́нїю е҆го · Мене и҆ꙁведѐ и҆ па́ки приведѐ ꙁдра́ва . сребро̀ ѿ гаваи́ла то́и прїѧ . и҆ женꙋ̀ то́и мѧ и҆мѣти сътворѝ , и҆ дѣмона ѿ неѧ то́и и҆ꙁъгна̀ . ра́дость ро́дꙋ еѧ̀ то́и сътворѝ и҆ ѿ пожре́нїѧ ры́бы мене и҆ꙁба́ви . тебѣ ꙁра́къ въꙁвратѝ е҆же ви́дѣти свѣтъ нб҃си , и҆ бл҃гихъ всѣхъ и҆́мъ и҆сполни́хомсѧ · И҆ сего ради чт҄о досто́ино мо́жемъ е҆мꙋ въꙁда́ти . н҄о молю̀ т҄ѧ ѿч҃е мои да моли́ши е҆го а҆ще ѹ҆го́дно е҆мꙋ бꙋдетъ да прїиметъ полъ ѿ всѣхъ ꙗ҆́же прине́сена сꙋть · И҆ въꙁва̀ е҆го ѿц҃ъ и҆ сн҃ъ и҆ сътвори́ста е҆мꙋ че́сть , и҆ нача́ста молити е҆го , да во́ꙁмеⷮ полъ ѿ всⷯѣ прине́сеныⷯ . ѻ҆́҆́н же ѿвѣща̀ иⷨ тако рекꙋщи , хвали́те г҃а б҃а нбⷵнаго , и҆ преⷣ всѣми живꙋщими и҆сповѣда́ите е҆го ꙁанѐ сътвори с ва́ми млⷵть свою . та́инꙋ б҄о цр҃евꙋ съкры́ти бл҃го е҆сть дѣло же бж҃їе ѿкры́ти і҆ и҆сповѣдати чⷵтно е҆сть · Бл҃га е҆сть мл҃тва съ говѣнїемъ и҆ млⷵтынею , на́ипаче неже съкро́вище ꙁла́та собира́ти . ꙗ҆ко и҆ млⷵтынѧ ѿ смр҃ти и҆ꙁбавлѧ́ет̾ сїѧ же и҆ грѣхѝ ѻ҆чища́етъ , и҆ твори́тъ ѻ҆брѣстѝ живо́тъ вѣчныи . н҄о и҆же б҄о творитъ грѣхъ и҆ беꙁако́нїе вра́гъ е҆сть дш҃и свое́и . сего раⷣ‍ꙵ ꙗ҆влю̀ вамъ и҆́стин̾нꙋ . и҆ не съкры́ю ѿ васъ та́инꙋ слове́съ . когда молѧ́шесѧ съ слеꙁа́ми и҆ погрѣба́ше ме́ртвыѧ . и҆ ѻ҆пꙋщьши ѻ҆бѣд̾ свои мр҃тва съкры̀ въ дн҃ь в домꙋ̀ твое̑м̾ а҆ в нощѝ погребѐ е҆го . а҆ꙁъ принесо́хъ мл҃твꙋ твою̀ г҃ꙋ б҃ꙋ , и҆ прїѧ́тна пред ни́мъ бы́сть . сего ради ѹ҆гоⷣно б҄ѣ е҆мꙋ , да и҆скꙋшенїемъ и҆скꙋси́ть т҄ѧ · И҆ нн҃ѣ посла м҄ѧ г҃ь да ѹ҆ꙁдравлю т҄ѧ . и҆ саррꙋ женꙋ̀ сн҃а твое̑го ѿ дѣмона и҆ꙁба́влю . а҆́ꙁъ б҄о е҆смь рафаи́лъ а҆гг҃лъ , е҆ді́нъ ѿ сеⷣми преⷣстоѧщими пред ниⷨ · Є҆гда же сїѧ слы́шаста , и҆ ѹ҆жасостасѧ . и҆ трепещꙋщи падо́ша на́ ꙁемлю ни́цы · Рече же и҆мъ а҆́гг҃лъ . ми́ръ вамъ не бои́тесѧ . и҆б҄о е҆гда быхъ с ва́ми по воли бж҃їей бѣхъ . хвалите и҆ бл҃годари́те  · Видѣ бо сѧ ва́мъ ꙗ҆́ко с ва́ми ꙗ҆дохъ и҆ пи́хъ , н҄о а҆́ꙁъ пи́щи и҆ питїѧ неви́димаго , и҆же ѿ чл҃къ видѣтисѧ не мо́жеⷮ ꙗ҆дохъ · Времѧ б҄о е҆сть да ѻ҆бращꙋсѧ к немꙋ и҆же м҄ѧ посла̀ . в҄ы же блⷵви́те б҃а , и҆ повѣда́ите вс҄ѧ чюдеса̀ е҆го · И҆ е҆гда сїѧ гл҃аше неви́димъ бысть преⷣ ѻ҆чи́ма иⷯ , и҆ ктомꙋ̀ е҆го ви́дѣти не воⷥмого́ша · Тогда́ же падо́ша ни́цъ на часы̀ трѝ блⷵви́ша б҃а . и҆ воста́вши и҆сповѣ́даша вс҄ѧ чюдеса̀ е҆го ·
Глⷡ‍҇а , г҃і · Ѿверꙁе же товїа старыи ѹ҆ста своа блⷵви б҃а и҆ реⷱ‍҇ . велїи е҆си г҃и въ вѣ́ки . и҆ въ всѧ̀ вѣки црⷵтво твое . ꙗ҆́ко т҄ы бїеши и҆ сп҃са́еши . ниꙁво́ диши во а҆́дъ и҆ воꙁво́диши . и҆ нѣсть и҆же ѹ҆бѣжи́тъ рꙋкꙋ твое́ю · И҆сповѣда́итесѧ гв҃и сн҃ове і҆и̑л҃еви . и҆ преⷣ ꙗ҆ꙁы́ки хвали́те е҆го . ꙗ҆́ко сего ради расточи ва́съ въ ꙗ҆ꙁы́ки невѣ́дꙋщїи е҆го , и҆сповѣда́ите ди́внаѧ е҆го и҆ да наѹ҆чи́те и҆хъ . ꙗ҆́же нѣсть и҆́нъ б҃ъ вседръжи́тель ра́ꙁвѣ е҆го . то́и накаꙁа наⷵ беꙁако́нїи ради на́шихъ . и҆ то́и сп҃сеⷮ насъ млⷵти свое́ѧ ради · Воꙁри́те на́ мѧ и҆же сътворѝ с на́ми . и҆ съ стра́хомъ и҆ трепетоⷨ и҆сповѣда́ите е҆го · Цр҃ѧ же вѣкомъ въꙁвыси́те въ дѣлеⷯ вашихъ . а҆́ꙁ же въ ꙁе́мли плѣненїѧ мое̑го и҆сповѣмсѧ е҆мꙋ . ꙁанѐ покаꙁа̀ вели́чествїе своѐ въ лю́дехъ грѣшныⷯ · Сего ради ѻ҆брати́тесѧ грѣшницы и҆ твори́те пра́вдꙋ преⷣ гм҃ъ . вѣрꙋю̑щи и́же сътвориⷮ с ва́ми млⷵть свою̀ . а҆́ꙁ же и҆ дш҃а моѧ в немъ въꙁвесели́мсѧ . блⷵви́те г҃а вс҄и и҆ꙁбра́ннїи е҆го , твори́те дн҃ь веселїѧ , і҆ и҆сповѣда́итесѧ е҆мꙋ · И҆ерⷵли́ме гра́де бж҃їи накаꙁа т҄ѧ г҃ь въ дѣлⷯѣ рꙋкъ твои̑хъ . и҆сповѣда́исѧ г҃ꙋ б҃ꙋ въ бл҃гыхъ твоиⷯ , и҆ блⷵви б҃а вѣкоⷨ . да съѕиждетъ въ тебѣ па́ки жили́ще свое . и҆ приведеⷮ к тебѣ всⷯѣ плѣн̾ныхъ , и҆ радꙋешисѧ по всѧ̀ вѣ́ки вѣкомъ · Свѣтомъ пресвѣтлымъ процвѣтеши , и҆ вс҄и конци ꙁем̾стїи покло́нѧтсѧ тебѣ · Ꙗ҆́ꙁы́цы же и҆ꙁда́леча к тебѣ прїидꙋтъ , и҆ да́ры носѧ́ще покло́нѧтсѧ в̾ тебѣ г҃ꙋ б҃ꙋ . и҆ ꙁе́млю твою въ ст҃ыню въмѣнѧⷮ . и҆мѧ б҄о ве́лїе въꙁ̾ꙁовꙋтъ в тебѣ · Проклѧ́ти бꙋ́дꙋтъ ѹ҆ничижа́ющїи т҄ѧ , и҆ ѻ҆сꙋжде́ни бꙋдꙋтъ вс҄и хꙋлѧ́щїи т҄ѧ . блⷵве́ни же бꙋ́дꙋтъ соѕида́ющїи т҄ѧ · Ты́ же въꙁвесели́шисѧ въ сн҃ѣхъ свои̑хъ . ꙗ҆́ко вс҄и блⷵвѧⷮсѧ , и҆ соберꙋтсѧ къ г҃ꙋ . бл҃жени всѝ любѧ́щїи т҄ѧ , и҆ ра́дꙋющїисѧ ѻ҆ ми́рѣ твое̑мъ . дш҃а моѧ̀ блⷵвѝ г҃а . ꙗ҆ко свободѝ і҆ерⷵли́мъ граⷣ свои ѿ всⷯѣ скорбеи е҆го , г҃ь б҃ъ на́шъ · Бл҃жени бꙋдꙋтъ ѻ҆ста́вшїа ѻ҆ста́нки сѣмени мое̑го , да ѹ́ꙁрѧт̾ сла́вꙋ і҆ерⷵли́ма . вра́та і҆ерⷵли́мъска ѿ саⷨѳи́ра и҆ смара́гда съѕида́ни бꙋ́дꙋт̾ , и҆ всѧ̀ ꙁданїѧ е҆го ѻ҆́крⷵтъ ѿ ка́мени пречестна , и҆ ѹ́лицы е҆го ѿ ка́мени бѣ́ла помостѧ́тсѧ . и҆ по стогнахъ е҆го воспо́ютъ а҆ллꙋїѧ · Блⷵвенъ г҃ь б҃ъ въꙁвысивыи иⷯ . да бꙋ́детъ црⷵтво е҆го въ вѣки вѣкомъ а҆ми́нь ·
Глаⷡ‍҇ , д҃і · И сконча́шасѧ словеса̀ товїина . по прїѧтїи же ꙁра́ка житъ товїѧ лѣтъ , м҃в . и҆ ви́дѣ сн҃ы сн҃овъ свои̑хъ . и҆ сконча́сѧ по лѣтехъ , р҃в . и҆ погребенъ бысть чⷵтно в ниневїѝ гра́дѣ . ꙁане въ н҃ и҆ ѕ҃ лѣтехъ ꙁрака ѻ҆́чїю лишенъ бы́сть , и҆ въ шестьдесѧтьное лѣто па́ки прїѧⷮ . прочаѧⷤ‍ⷷ лѣта живота свое̑го въ ра́дости пребы́сть , съ бл҃гымъ ѹ҆спѣхомъ страха бж҃їѧ сконча́сѧ в мирѣ · Въ ча́съ же смр҃ти свое́ѧ приꙁва къ себѣ товїю сн҃а свое̑го , и҆ сеⷣмь сн҃овъ сн҃а свое̑го , и҆ рече и҆мъ . бли́ꙁъ е҆сть погꙋбленїе ниневїю , не прїидетъ б҄о сло́во гн҃е . а҆ бра́тїѧ наша раⷥсѣ́анїи ѿ ꙁемлѧ̀ і҆и̑л҃евы , ѻ҆братѧⷮсѧ к не́и . и́ вс҄ѧ ѻ҆пꙋстѣнаѧ ꙁемлѧ̀ е҆го и҆сп́лънѧтсѧ . и҆ до́мъ бж҃їи сож̾женыи в неⷨ паки соѕи́ждетсѧ , и҆ тамо ѻ҆братѧⷮсѧ всѝ боѧ́щеисѧ б҃а · И҆ ѻ҆ста́вѧⷮ ꙗ҆ꙁы́ци и҆́долы своѧ̀ , и҆ прїидꙋтъ въ і҆ерⷵли́мъ , и҆ вселѧ́тсѧ вонь , и҆ въꙁра́дꙋютсѧ в немъ вс҄и цр҃їе ꙁеⷨстїи , поклонѧ́ющисѧ б҃ꙋ і҆и̑л҃евꙋ · Сего раⷣ‍ꙵ слы́шите сн҃ве моѝ ѿц҃а ва́шеⷢ‍҇ . слꙋжи́те г҃ꙋ б҃ꙋ вои́стиннѣ , и҆ прилѣжне в̾ꙁыщи́те да сътвори́те и҆же ѹ҆гоⷣна сꙋть е҆мꙋ . и сн҃овоⷨ вашиⷨ повели́те , да сътворѧ́ютъ пра́вдꙋ и млⷵтыню , въспомина́ющи б҃а . и҆ да блⷵвѧтъ е҆го въ всѧко времѧ вои́стин̾нѣ въ все́и силѣ свое́и · Сего ради нн҃ѣ сн҃ове слы́шите м҄ѧ и҆ не пребꙋди́те ꙁд̑ѣ . н҄о во́ньже дн҃ь погребите ма́терь свою со мно́ю въ е҆ді́номъ гро́бѣ , и҆ а́бїе ѹ҆гото́ваитесѧ да и҆ꙁыидете ѿсюдꙋ , вѣ́де б҄о ꙗ҆́ко беꙁаконїѧ е҆го конець да́стьсѧ · Бы́сть же по преставленїи мт҃ри свое́ѧ . товїѧ ѿи́де ѿ ниневїѧ съ жено́ю свое́ю , и съ сн҃ы сн҃овъ свои̑хъ . и҆ въꙁврати́сѧ къ те́стю свое̑мꙋ , и҆ ѻ҆брѣте и҆хъ ꙁдра́вы и҆ крѣпки въ ста́рости бла́ѕѣ . и҆ попеченїе ѻ҆ ни́хъ и҆мѣѧ , да́же до погребе́нїѧ и҆хъ . и҆ вс҄е наслѣ́дїе рагꙋ́илево прїѧ · И҆ ви́дѣ пѧ́тое колѣ́но сн҃ы сн҃въ своиⷯ . и сконча́вши лѣта , ч҃ѳ . съ стра́хомъ гн҃имъ , и҆ съ ра́достїю погребо́ша е҆го · Все же племѧ е҆го и҆ весь роⷣ е҆го въ бла́ѕѣ животѣ и҆ въ ст҃омъ житїи пребыⷵ . та́ко ѹ҆гоⷣни бѣхꙋ б҃ꙋ , ꙗ҆́коже и҆ чл҃ком̾ . и всⷨѣ ѻ҆бита́ющимъ на ꙁемлѝ ·
Конецъ кни́ѕѣ товїинѣ . и́мать в себѣ , гла́въ , д҃і · 
