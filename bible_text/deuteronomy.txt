ПЯТЫИ КНИ́ГИ МОИСИ҆ЄВЫ ВТОРЫИ ꙀАКоⷩ‍҇
Глⷡ‍҇а , а҃ · Сїи словеса̀ и҆хже гл҃а моѷсїи всемꙋ̀ і҆и̑л҃ю , ѻ҆́бонꙋ странꙋ̀ і҆ѻ҆рда́на . въ пꙋсты́ни на ꙁа́пады , блиⷥ чрьмна́го мо́рѧ междꙋ̀ фара́номъ и҆ тофо́ломъ , и҆ лово́номъ и҆ а҆вло́номъ , и҆ ꙁлаⷮникомъ · Є҆ді́нъна́десѧть дн҃їи ѿ хори́ва пꙋть до горы̀ сеи́ра . да́ждь до кадисва́рни · И҆ бысть въ м҃ е лѣто , въ а҃і мцⷵъ . въ а҃ дн҃ь мцⷵа . гл҃а моѷсїи къ всⷨѣ сн҃омъ і҆и̑л҃евыⷨ , по всемꙋ̀ е҆ли́ко ꙁаповѣда е҆мꙋ г҃ь к ниⷨ · По ѹ҆бїе́нїи сїѻ́на цр҃ѧ а҆м̾морре́иска , жи́вшаго въ а҆сево́не . і҆ и҆ѻ́га цр҃ѧ васа́ньска , жи́вшаго въ а҆старо́ѳѣ , и҆ во е҆драѝ · Ѡ҆бо́нꙋ же странꙋ̀ і҆ѻ҆рда́на въ ꙁемлѝ моа̑вли , нача̀ моѷсїи проповѣ́дати ꙁако́нъ сїи гл҃ѧ · Гь҃ б҃ъ на́шъ гл҃а на́мъ въ хори́вѣ гл҃ѧ , довлѣе̑тъ ваⷨ жи́ти въ горѣ се́й · Ѡ҆брати́тесѧ , и҆ въꙁдви́гнетесѧ в҄ы , и҆ внїидѣте въ горꙋ а҆м̾морре́искꙋ . и҆ къ всѣмъ насе́лником̾ , а҆ра́вы въ горꙋ̀ и҆ полѧ́нꙋ , и҆ на восто́къ , дꙋбра́вы , и҆ подо́лгъ мо́рѧ ꙁемлѝ ханааⷩ‍҇ски . и҆ сꙋпроти́вꙋ дꙋбрави до рѣкѝ вели́кїѧ е҆вфра́тѣ · И҆ с҄е предаⷯ преⷣ ва́ми ꙁе́млю вшеⷣше ѻ҆дрьжите ю҆̀ , е҆ю́же клѧ́хсѧ ѿц҃емъ ва́шимъ , а҆враа́мꙋ , і҆саа́кꙋ , і҆а́ковꙋ , да́ти ю҆̀ и҆м̾ и҆ сѣмени иⷯ по ниⷯ · И҆ реко́хъ къ ваⷨ во́ времѧ ѻ҆́но гл҃ѧ . не могꙋ̀ а҆́ꙁъ е҆ді́нъ води́ти ваⷵ · Гь҃ б҃ъ ва́шъ ѹ҆мно́жилъ ваⷵ и҆ с҄е е҆стѐ днеⷵ , ꙗ҆ко ѕвѣ́ꙁды нбⷵныа мно́жествоⷨ · Гь҃ б҃ъ ѿц҃ъ ва́шихъ приложѝ ва́мъ , ꙗ҆́ко е҆стѐ ты́сꙋща кра́тъ ѹ҆мно́жени и҆ блⷵви васъ , ꙗ҆́коже гл҃алъ е҆сть ваⷨ · Ка́ко могꙋ̀ самъ носи́ти трꙋды̀ ваша , и҆ тѧ́жести ваша и҆ прѧ̀ ваша , и҆ꙁбери́те себѣ мꙋжа мꙋ́дры и҆ ѹ҆мѣтелѧ и҆ смы́слены , въ племе́нехъ вашиⷯ . и҆ да поста́влю и҆хъ наⷣ ва́ми стрѣ́ишины ва́мъ · И҆ ѿвѣща́сте ми и҆ реко́сте добро̀ сло́во е҆же гл҃алъ е҆си сътвори́ти · И҆ поѧⷯ ѿ ваⷵ мꙋжи мꙋ́дры , и҆ ѹ҆мѣтелны и҆ смыслены . и҆ поста́вихъ и҆хъ владѣти наⷣ вами ты́сꙋщники , и҆ со́тники и҆ пѧтьдесѧ́тники , и҆ десѧтники , и҆ кни́гочїа , сꙋдїа́мъ вашиⷨ · И҆ ꙁаповѣ́дахъ сꙋдїа́мъ вашим̾ в т҄о вре́мѧ гл҃ѧ раⷥсꙋжда́ите междꙋ бра́тїею своѐю , и҆ сꙋди́те по пра́вдѣ межѝ мꙋжемъ и҆ ме́ждꙋ бра́томъ е҆го , и҆ междꙋ прише́лцемъ · Не ꙁри́те лица̀ въ сꙋдѣ , по ма́лꙋ и҆ по вели́кꙋ сꙋ́диши не сꙋмнѧ́сѧ лица̀ чл҃ча сꙋдъ б҄о бж҃їи е҆сть · с҄и рѣчь и҆же а҆́ще жестока бꙋдетъ ѹ҆ васъ , принеси́те до менѐ и҆ да слы́шꙋ ю҆̀ · И҆ ꙁаповѣ́дахъ ва́мъ въ вре́мѧ ѻ҆́но вс҄ѧ словеса̀ ꙗ҆́же сътвори́те · И҆ воꙁдви́гшесѧ ѿ хори́ва прои̑до́хоⷨ вс҄ю пꙋсты́ню вели́кꙋю , и҆ стра́шнꙋю ѻ҆́нꙋ , ю҆́же ви́дѣсте . въ пꙋтѝ горы̀ а҆м̾морре́иски , ꙗ҆́ко ꙁаповѣда на́мъ г҃ь б҃ъ на́шъ , и҆ прїидохо́м̾ до кадисва́рнїи · И҆ реко́хъ ваⷨ , прїидѣте до горы̀ а҆м̾морре́иски , ꙗ҆́же г҃ь б҃ъ нашъ да́етъ ваⷨ ви́дите , предаⷧ‍҇ е҆сть г҃ь б҃ъ вашъ , преⷣ лице́мъ вашиⷨ ꙁе́млю , вше́дше прїимѣте . ꙗ҆коже гл҃а г҃ь б҃ъ ѿц҃ъ ва́шихъ и҆ вамъ , не бо́итесѧ н҄и ѹ҆жаса́итесѧ · И҆ прїидосте къ мнѣ вс҄и и҆ рекосте м҄и . да по́слемъ мꙋжа преⷣ на́ми да соглѧдѧⷮ ꙁе́млю . и҆ повѣ́дѧтъ н҄ы ѿвѣтъ и҆ пꙋть и҆мже дои́демъ еѧ̀ , и҆ гра́ды в нѧ́же н҄ы е҆сть вни́ти  · И҆ ѹ҆гоⷣно бысть слово с҄е предо мно́ю . и҆ поѧ́хъ ѿ ваⷵ , в҃і , мꙋжа . мꙋжа е҆ді́наго ѿ кое̑гождо племе́ни · И҆ ѻ҆братившесѧ въꙁы́доша на́ горꙋ , и҆ прїидоша до бе́ри греꙁно́вныа , и҆ соглѧда́ша ю҆̀ · И҆ вꙁѧ́ша в рꙋцѣ своѝ ѿ плода̀ ꙁемлѝ , и҆ принесо́ша к наⷨ . и҆ гл҃ахꙋ бл҃га́ѧ ꙁемлѧ̀ ю҆́же вда́етъ г҃ь б҃ъ наⷨ · И҆ не въсхотѣ́сте внити , ни́же послꙋшасте гл҃ъ г҃а б҃а ва́шего · И҆ въꙁропта́сте в кꙋщахъ свои̑хъ и҆ реко́сте , ненави́сти ради и҆ꙁведѐ н҄ы г҃ь и҆ꙁ ꙁемлѧ̀ е҆гѷпетскїа , преда́ти насъ в рꙋцѣ а҆м̾море́истѣ , потреби́ти наⷵ · Ка́мо м҄ы въꙁы́дем̾ , братїѧ же наша ѿврати́ша срⷣца наша гл҃юще . ꙗ҆́ꙁыⷦ‍҇ мно́гъ и҆ крѣпча́иши насъ , и҆ гра́ди вели́цѣ ѹ҆твръжⷣены до нб҃си . н҄о и҆ сн҃ы гига́нътовы ви́дѣхоⷨ та́мо . и҆ гл҃ахъ къ ваⷨ не ѹ҆жаса́итесѧ и҆ не бо́итесѧ ѿ них̾ · Гь҃ б҃ъ на́шъ преⷣходѧ́и преⷣ лицемъ ва́шимъ то́й повою́етъ и҆хъ с ва́ми , по всемꙋ̀ е҆ли́ко сътворѝ ва́мъ , въ ꙁемлѝ е҆гѷпетъстѣи преⷣ ѻ҆́чима ва́шима · И҆ въ пꙋсты́ни се́й ю҆́же ви́дѣсте ꙗ҆́ко въспита̀ тебѐ г҃ь б҃ъ тво́и , ꙗ҆́коже нѣ́кїи чл҃къ питаеⷮ сн҃а свое̑го , по всемꙋ̀ пꙋтѝ во́ньже ходи́сте . дон̾деже прїидо́сте до мѣста сего̀ , н҄о въ словесѝ се́мъ не вѣ́ровасте гв҃и б҃ꙋ ва́шемꙋ . и҆же преⷣходитъ преⷣ ва́ми въ пꙋть , и҆ꙁбра́ти вамъ мѣсто . водѧ̀ васъ ѻ҆гне́мъ но́щїю , покаꙁа́ѧ ваⷨ пꙋть и҆́мже и҆тѝ по немъ . и҆ ѻ́блакомъ дн҃їю · И҆ ѹ҆слы́ша г҃ь б҃ъ глаⷵ словесъ ва́шиⷯ . и҆ раꙁгнѣ́васѧ и҆ клѧ́тсѧ гл҃ѧ · А҆́ще ѹ҆́ꙁритъ кт҄о ѿ мꙋжъ си́хъ ꙁе́млю бл҃гꙋю сїю . е҆ю́же а҆ꙁъ клѧхсѧ ѿц҃еⷨ и҆хъ . раꙁвѣ хале́ва сн҃а е҆фѳо́нина сїи ѹ҆́ꙁритъ ю҆̀ . семꙋ же даⷨ ꙁе́млю на нюже востꙋпи́лъ е҆сть , и҆ сн҃омъ е҆го , понеже прилежаⷮ гв҃и · И҆ на́ мѧ раⷥгнѣ́васѧ г҃ь ваⷵ ра́ди рекїи , ни́же т҄ы вни́деши та́мо · Но̑ і҆сꙋсъ сн҃ъ навѷнъ и҆же стои́тъ преⷣ тобо́ю , сїи вни́детъ та́мо в н҄ю , сего̀ ѹ҆крѣпѝ ꙗ҆́ко сїи прича́стиⷮ ю҆̀ і҆и̑л҃ю · И҆ ѻ҆троча́та ва́ши и҆хже гл҃асте въ плене́нїи бꙋ́дꙋтъ , и҆ всѧ́ко ѻ҆троча мла́до е҆же не вѣсть днеⷵ добра̀ и҆ ѕла̀ , сїи вни́дⷮꙋ та́мо , и҆ си́мъ дамъ ю҆̀ и҆ сїи причастѧ́тъ ю҆̀ · Вы́ же ѻ҆брати́вшисѧ въполъчи́стесѧ въ пꙋсты́ню пꙋтеⷨ къ чермно́мꙋ мо́рю · И҆ гл҃асте ре́кꙋще къ мн҄ѣ съгрѣши́хомъ , преⷣ гм҃ъ бм҃ъ на́шимъ м҄ы . шеⷣше да сѧ сѣче́мъ , по всемꙋ̀ е҆ли́ко ꙁаповѣ́да г҃ь б҃ъ на́шъ наⷨ · И҆ въꙁемъ ко́ждо сосⷣꙋ сво́и ра́тныи , и҆ собра́вшесѧ в̾ꙁыидо́сте на горꙋ̀ · И҆ рече г҃ь къ мн҄ѣ рцы̀ иⷨ да не выхо́дѧтъ ни́же секꙋтсѧ , нѣсмь б҄о с ни́ми . и҆ да не пробѣгнꙋтъ прⷣе врагѝ ва́шими · И҆ гл҃ахъ къ ваⷨ не послꙋш́асте менѐ , и҆ престꙋпи́сте слово гн҃е . и҆ въꙁнꙋди́вшесѧ въꙁыидо́сте на горꙋ̀ · И҆ сшеⷣ а҆м̾морѣи живы́и на горѣ то́й проти́вꙋ ва́мъ , и҆ прогна̀ в҄ы ꙗ҆́ко пчелам̾ творѧ́тъ , і҆ и҆ꙁби́ша в҄ы ѿ сеи́ра до е́рмы , тогда̀ въꙁврати́стесѧ · И҆ сѣдше пла́касте преⷣ гм҃ъ и҆ не послꙋша г҃ь гла́са ва́шего , и҆ не внѧⷮ ва́мъ · И҆ сѣдѣсте в кади́си дн҃и мно́ги е҆ли́ко дн҃їи тогда̀ сѣдѣ́сте ·
Глⷡ‍҇а , в҃ · И въꙁврати́вшесѧ въꙁдвиго́хомсѧ въ пꙋсты́ню пꙋть морѧ чермна́го , ꙗ҆́коже гл҃а г҃ь ко мнѣ . и҆ ѻ҆быходихом̾ го́рꙋ , сеи́ръ , дн҃и многи . И҆ рече г҃ь ко мнѣ , довлѣ́етъ ваⷨ ѻ҆бъхожда́ти го́рꙋ сїю , воꙁврати́стесѧ ѹ҆бо къ сѣ́верꙋ · И҆ лю́демъ ꙁаповѣждь гл҃ѧ , в҄ы прои́дѣте по предѣлоⷨ бра́тїа вашеѧ сн҃овъ и҆са́вовыхъ живꙋщихъ въ сеи́рѣ . и҆ ѹ҆боѧ́тсѧ ваⷵ , ѹ҆жа́снꙋтсѧ ѕѣло · Не сътвори́те с ними ра́ти , не да́хъ б҄о вамъ ѿ ꙁемлѧ̀ и҆хъ , ниже стопы̀ ногѝ , ꙗ҆ко въ прича́стїе да́хъ сн҃омъ і҆са́вовыⷨ го́рꙋ сеи́ръ · Сребро́мъ пи́щꙋ кꙋпи́те себѣ ѹ҆ ни́хъ и҆ ꙗ҆ди́те , во́дꙋ въ мѣрꙋ во́ꙁмете ѿ нихъ , на ценѣ да пїете · Гь҃ б҄о б҃ъ твои блⷵвилъ е҆сть тебѐ въ всеⷨ дѣ́ло рꙋкꙋ твое̑ю . раꙁꙋмѣи ка́ко прои́де пꙋсты́ню вели́кꙋю и҆ стра́шнꙋю сїю . с҄е м҃ , лѣтъ г҃ь б҃ъ твои с тобо́ю , и҆ не просѝ словесѝ · И҆ минꙋ́хомъ бра́тїю свою̀ сн҃ы і҆са́влѧ , живꙋщ́аѧ в сеи́рѣ ѹ҆ пꙋтѝ а҆раⷣскаго ѿ е҆ло́на , и҆ ѿ гасїѻ́на гаве́ра , и҆ въꙁврати́вшесѧ преидо́хомъ пꙋть въ пꙋсты́ню моа́влю · И҆ рече г҃ь къ мнѣ , не совраждꙋ́итесѧ моа́витомъ , и҆ не сътвори́те с ними ра́ти , не дахъ б҄о ва́мъ ѿ ꙁемлѧ̀ иⷯ въ прича́стїе , сн҃омъ б҄о ло́товомъ да́лъ е҆смь а҆рои́ръ причасти́ти · И҆ ѻ҆ми́ны б҄о пре́жⷣе сѣдѧ́хꙋ в не́и и҆ чадь вели́ка и҆ мно́га и҆ крѣпка , ꙗ҆коже и҆ е҆наки́нъ рафа́инъ , гл҃ютсѧ и҆ сїи , ꙗ҆́коже е҆наки́ни и҆ моа̑ви́тѣ проꙁываюⷮ ѧ҆̀ и҆ ѻ҆ми́ны · И҆ въ сеи́рѣ сѣдѧ́ше хорѣ́и прежде . н҄о сн҃ове і҆са́вовы , потреби́ша ѧ҆̀ , і҆ и҆скорени́ша ѧ҆̀ , ѿ лица̀ и҆ всели́шасѧ въ и́хъ мѣ́ста . и҆м̾же ѻ҆́браꙁомъ сътворѝ і҆и̑л҃ь на ꙁемлѝ прича́стїа е҆го , ꙗ҆же далъ е҆сть г҃ь и҆мъ · Нн҃ѣ ѹ҆бо в҄ы въста́ните и҆ въꙁдви́гнитесѧ  , и҆ про́идете де́брь ꙁаре́фовꙋ  · И҆ ни ꙗ҆́же ѿи̑до́хом̾ ѿ кадис ва́рнїи до́ндеже преи̑до́хомъ де́брь ꙁаре́фовꙋ , л҃ и҆ и҃ , лѣт̾ . до́н̾деже падѐ вс҄е рожде́нїе мꙋжь во́искиⷯ ѿ по́лка . ꙗ҆́коже клѧ́тсѧ и҆мъ г҃ь · И҆ рꙋка̀ бж҃їа бѧ́ше на ни́хъ , погꙋби́ти ѧ҆̀ ѿ поⷧ‍҇ка . до́ндеже падо́ша · И҆ бысть вънегда̀ падо́ша вс҄и мꙋжи во́истїи ѹ҆мира́юще ѿ средѝ людїи · И҆ рече г҃ь къ мнѣ гл҃ѧ . т҄ы преи́деши дне́сь же предѣ́лы моа́влими , и҆ а҆рои́ровыми · Пришеⷣше блиⷥ сн҃овъ а҆м̾ма́новыхъ не съвраждꙋ́итесѧ иⷨ , и҆ не сътвори́те с ними ра́ти , не даⷨ б҄о тебѐ ѿ ꙁемлѧ̀ сн҃овъ а҆м̾моновых̾ во прича́стїе . ꙗ҆́ко сн҃омъ ло́товымъ даⷯ во прича́стїе · Ꙁемлѧ̀ рафаи́нъска и҆менꙋетсѧ . рафаи҆́ны б҄о на не́и прежде жи́вѧхꙋ , а҆мони́тѧне же проꙁыва́ютъ и҆хъ ꙁоми́нъ . ꙗ҆ꙁы́къ велиⷦ‍҇ мно́гъ и҆ крѣпок̾ . ꙗ҆коже и҆ е҆наки́мы , и҆ погꙋбѝ ѧ҆̀ г҃ь ѿ лица̀ и҆хъ , и҆ прїа́ша прича́стїа и҆ всели́шасѧ въ и҆хъ мѣсто , и҆ до сего̀ дн҃ѧ · Ꙗ҆́коже сътворѝ сн҃омъ і҆са́вовыⷨ живꙋщиⷨ в сеи́рѣ . иⷨже ѻ҆браꙁоⷨ потреби́ша хоре́ѧ ѿ лица̀ своеⷢ‍҇ . и҆ причасти́шасѧ в ниⷯ и҆ вселишасѧ въ иⷯ мѣсто , и҆ до сего̀ дн҃е · И҆ е҆ве́и живꙋщїа , въ а҆ро́ѳѣ до га́ꙁы , кападокїи шеⷣше и҆ꙁъ кападокїи́ потреби́ша ѧ҆̀ , и҆ всели́шасѧ во и́хъ мѣсто · Нн҃ѣ ѹ҆бо въста́нѣте в҄ы въꙁдви́гнѣтесѧ и҆ прои̑дѣте в҄ы де́брь а҆рно́ню , с҄е предаⷯ в рꙋцѣ твоѝ сїѻ́на цр҃ѧ е҆сево́нѧ , и҆ а҆м̾морре́иска . и҆ ꙁеⷨлю е҆го начнѝ причаща́ти . сътворѝ с ни́ми ра́ть дн҃ешнїи дн҃ь · Нн҃ѣ начнꙋ дати тре́петъ и҆ страⷯ тво́и преⷣ лицеⷨ всѣмъ страна́м̾ ꙗ҆же сꙋть поⷣ нб҃сеⷨ . ѻ҆ни же слы́шавшеи и҆́мѧ твоѐ въꙁъмѧтꙋтсѧ . и҆ болѣꙁнь прїимꙋтъ ѿ лица̀ твое̑го · И҆ послахъ послы̀ ѿ пꙋсты́нѧ кедемо́ѳъ къ сїѻ́нꙋ цр҃ю а҆сево́ню , словесы̀ ми́рны гл҃ѧ · д҆а прои́дꙋ сквоѕѣ ꙁе́млю твою̀ по пꙋтѝ прои̑дꙋ и҆ не съвращ́ꙋсѧ н҄и на́ десно н҄и на́ лѣво · Пи́щꙋ на ценѣ да ны̀ даси , и҆ ꙗ҆мъ . и҆ во́дꙋ на ценѣ дасѝ и҆ пїю , ра́ꙁвѣ то́чїю нога́ма мои̑ма прои̑дꙋ · Ꙗ҆́коже сътвори́ша м҄и сн҃ве і҆са́вови живꙋщїи въ сеи́рѣ , и҆ моа́вити живꙋщїи въ и҆ро́рѣ . до́ндеже про́и̑дꙋ і҆ѻ҆рда́нъ на́ ꙁемлю ꙗ҆́же г҃ь б҃ъ нашъ да́етъ наⷨ · И҆ не въсхотѣ сїѻ́нъ цр҃ь а҆сево́нь да минеⷨ сквоѕѣ ю҆̀ , ꙗ҆́ко ѻ҆жесточѝ г҃ь б҃ъ нашъ дх҃ъ е҆го , и҆ ѹ҆крѣпѝ срⷣце е҆го да преда́стъ в рꙋцѣ твоѝ въ дн҃ешнїи дн҃ь · И҆ рече г҃ь къ мн҄ѣ се нача́хъ , предаѧ́ти преⷣ лицемъ твои̑мъ сїѻ́на цр҃ѧ а҆сево́нѧ и҆ а҆м̾море́иска и҆ ꙁе́млю е҆го , и҆ начина́и причаща́ти ꙁе́млю е҆го · И҆ꙁы́де сїѻ́нъ цр҃ь а҆сево́нь проти́вꙋ наⷨ самъ и҆ вс҄и лю́дїе е҆го на́ брань , въ и҆асꙋ · И҆ предалъ и҆̀ г҃ь б҃ъ нашъ преⷣ лицемъ нашимъ въ рꙋцѣ наши , и҆ ѹ҆би́хоⷨ е҆го и҆ сн҃ы е҆го , и҆ вс҄ѧ лю́ди е҆го · И҆ ѻ҆дръжа́хомъ вс҄ѧ гра́ды е҆го во ѻ҆́но вре́мѧ , и҆ поби́хомъ вс҄ѧ грады и҆ногда̀ и҆ же́ны и҆х̾ и҆ дѣти иⷯ не ѻ҆ста́вихомъ живы · Ра́ꙁвѣ скотъ плѣнихоⷨ себѣ і҆ и҆мѣнїа граⷣны вꙁѧ́хоⷨ · ѿ а҆ро́ира . и҆же е҆сть ѹ҆стїе водотеча а҆рно́нѧ и҆ грⷣа и҆же е҆сть в де́бри , и҆ до горы̀ гала́довы . и҆ не бысть грⷣа ѹ҆целѣ́выи наⷵ , вс҄ѧ предаⷧ‍҇ г҃ь б҃ъ нашъ в рꙋцѣ наши · Ра́ꙁвѣ въ ꙁемлѝ сн҃овъ а҆м̾ма́нихъ , не пристꙋпа́хоⷨ , и҆ вс҄ѧ съдръжа́щаасѧ с̾ водоте́чею и҆ава́ковою , и҆ гра́ды и҆же въ гораⷯ . ꙗ҆́коⷤ‍ⷷ повелѣ г҃ь б҃ъ на́шъ ·
Глⷡ‍҇а , г҃ · И ѻбрати́вшесѧ въꙁыидо́хоⷨ пꙋте́мъ и҆же къ васа́нꙋ . і҆ и҆ꙁы́де , и҆ ѻ́гъ цр҃ь васа́нь проти́вꙋ намъ , са́мъ и҆ вс҄и лю́дїе е҆го с ни́мъ на́ брань въ а҆драи́нъ · И҆ рече г҃ь къ мн҄ѣ не бо́исѧ е҆го ꙗ҆ко въ рꙋцѣ твоѝ предаⷯ е҆го и҆ вс҄ѧ лю́дїе е҆го и҆ вс҄ю ꙁе́млю е҆го · И҆ сътвори́ши е҆мꙋ ꙗ҆́коже сътворѝ сїѻ́нꙋ цр҃ю а҆м̾морре́искꙋ , и҆же жиⷮ въ а҆сево́нѣ · И҆ преда̀ и҆̀ г҃ь б҃ъ нш҃ь въ рꙋцѣ на́ши , и҆ ѻ́га цр҃ѧ васа́нѧ и҆ вс҄ѧ лю́дїе е҆го і҆ и҆ꙁби́хоⷨ е҆го до́ндеже не ѻ҆ста̀ ѿ ниⷯ племѧ · И҆ вꙁѧ́хомъ вс҄ѧ гра́ды и҆хъ въ́ времѧ ѻ҆́но . и҆ не бы́сть гра́да е҆гоже не вꙁѧ́хомъ ѿ ни́хъ , ѯ҃ , гра́дъ · и҆ вс҄ѧ предѣ́лы а҆́рговы цр҃ѧ ѻ҆́гова , въ а҆са́нѣ · Всѧ̀ гра́ды тве́рды гражде́нїемъ высо́кимъ , вра́та и҆ ꙁасо́вы , ра́ꙁвѣ гра́ды ферꙁе́ски мно́ги ѕѣ́ло · И҆ потреби́хомъ и҆х̾ , ꙗ҆́коже сътвори́хомъ сїѻ́нꙋ цр҃ю а҆сево́ню . И҆ потреби́хомъ вс҄ѧ гра́ды иⷯ въкꙋ́пѣ и҆ же́ны иⷯ и҆ ча́да · Вс҄ѧ же ско́ты иⷯ , и҆ коры́сти граⷣныѧ плѣни́хоⷨ себѣ · И҆ вꙁѧ́хомъ в то̀ вре́мѧ ꙁе́млю ѿ рꙋкꙋ двою̀ цр҃ю а҆м̾морре́искꙋ . и҆же бы́ша ѻⷠ‍҇ сю̀ странꙋ̀ и҆ѻрда́на . ѿ водоте́ча а҆рно́нѧ до горы̀ а҆ермони · финикѣ́и же . проꙁыва́ютъ е҆рмона санїи́ръ · А҆м̾моррѣ́и же проꙁываюⷮ и҆ сани́ръ · Вс҄и грады мисо́ровы и҆ всего галаа́да , и҆ всего васа́на , да́ждь до е҆лхи · И҆ до і҆ѻрда́на вс҄ѧ гра́ды црⷵтвїа ѻ҆́гова въ васа́нѣ · Ꙗ҆́ко точїю и҆ ѻ҆гъ граⷣ цр҃ь васа́нь ѻ҆ста̀ ѿ рафаи́ма . с҄е ѻ҆́дръ е҆го ѻ҆́дръ желѣ́ꙁенъ , с҄е то́и е҆сть на краи сн҃овъ а҆м̾мановыⷯ , ѳ҃ , лако́тъ длъгота̀ е҆го , и҆ д҃ , ла́кти широта̀ е҆го . ла́ктемъ мꙋж́ескимъ · И҆ ꙁе́млю т҄ꙋ прїа́хомъ въ ѻ҆́но времѧ ѿ а҆рои́ра . и҆же е҆сть ѹ҆ ѹ҆стїа водоте́чїа а҆рнонѧ , и҆ полъ горы̀ галаа́довы , и҆ грады и҆хъ дахъ рꙋви́мꙋ , и҆ га́дꙋ · И҆ ѻ҆ставшее галаа́дꙋ всего црⷵтва васа́нѧ и҆ ѻ҆́гова дахъ полꙋ племе́ни манасїи́нꙋ . и҆ вс҄ѧ се́ла ѻ҆́крⷵтъ а҆рго́ва , ве́сь васа́нь и҆хъ ꙁемлѝ рафаи́ни примѣни́тсѧ · И҆а̑и́ръ же сн҃ъ манасїинъ вꙁ̑ѧ вс҄ѧ предѣ́лы а҆ргоговы , до предѣлъ гаргасиⷩ‍҇скихъ · И҆ махеѳей проꙁва̀ и҆̀ , и҆аи̑ръ по и́мени свое̑мꙋ васа́нъ и҆ а҆во́ѳъ  , до сего дн҃и · Махи́рови же дахъ галаа́дъ . и҆ рꙋви́мꙋ и҆ гадови дахъ ѿ галаа́да даже до водоте́чи а҆рно́нѧ , среⷣ‍ꙵ водоте́чи предѣ́лъ . и҆ до и҆аво́ка водоте́чи предѣлъ сн҃овъ а҆мма́нихъ · И҆ ра́ва же і҆ и҆ѻ҆рда́нъ предѣ́лъ ѿ махенере́ѳа до а҆си́доха фаⷥги ѿ восто́ка · И҆ повелѣ́хъ вамъ въ́ времѧ ѻ҆́но гл҃ѧ г҃ь б҃ъ ва́шъ далъ е҆сть ва́мъ ꙁе́млю сїю въ прича́стїе . въѻ҆рꙋже́ни по́идите преⷣ лицемъ бра́тїѧ ва́шеѧ сн҃овъ і҆и̑л҃ев̾ , всѧ́к̾ могїи на ра́ть · То́чїю же́ны ва́ша и҆ дѣти ва́ша и҆ ско́ти ва́ша . вѣ́де ꙗ҆́ко ско́тъ мноⷢ‍҇ е҆сть ва́мъ да пребꙋ́дꙋтъ въ гра́дех̾ ва́шихъ , ꙗ҆́же да́хъ ва́мъ · до́нъдеже ѹ҆поко́итъ г҃ь б҃ъ нашъ братїю ва́шꙋ . ꙗ҆́ко и҆ ва́съ . и҆ да причастѧⷮ и҆ сїѝ ꙁе́млю , ю҆же г҃ь б҃ъ ваш̾ да́сть и҆мъ . ѻ҆бо́нꙋ странꙋ̀ і҆ѻ҆рда́на . и҆ ѻ҆брати́тесѧ ко́ждо ваⷵ въ прича́стїе своѐ е҆же да́хъ ва́мъ · И҆сꙋсъ ꙁаповѣ́дахъ въ времѧ ѻ҆́но гл҃ѧ , ѻ҆́чи ва́ши ви́дѣша вс҄ѧ е҆ли́ко сътворѝ г҃ь б҃ъ вашъ , ѻ҆бѣма цр҃ема си́ма . та́ко сътвориⷮ г҃ь б҃ъ нашъ всѣ́мъ црⷵтвомъ сквоꙁѣ нѧ т҄ы про́идеши та́мо . да не ѹ҆бо́итесѧ ѿ нихъ ꙗ҆ко гв҃и въ ѻ҆́но вре́мѧ гл҃ѧ . г҃и г҃и т҄ы нача̀ покаꙁа́ти твое̑мꙋ рабꙋ̀ крѣпость твою и҆ си́лнꙋю твою . и҆ рꙋкꙋ крѣ́пкꙋ и҆ мы́шцꙋ высо́кꙋю , кт҄о б҄о е҆сть б҃ъ на нб҃си и҆л҄и на ꙁемлѝ , и҆л҄и кто̀ сътвори́тъ ꙗ҆́коже сътворѝ т҄ы и҆ крѣ́пость твоѧ · Минꙋвъ ѹ҆бо да ви́жꙋ ꙁе́млю бл҃гꙋю сїю . ꙗ҆́же ѻ҆бонꙋ стра́нꙋ і҆ѻ҆рда́на горꙋ̀ сїю бл҃гꙋ и҆ кра́снꙋ дꙋбра́вꙋ · И҆ преꙁрѣ м҄ѧ г҃ь васъ ра́ди и҆ не послꙋш́а менѐ . и҆ рече г҃ь ко мн҄ѣ довлѣ́етъ т҄и , не приложѝ к семꙋ̀ гл҃ати словесѝ сего̀ · Въꙁы́иди на ве́рхъ горы̀ сѣченыѧ и҆ въꙁрѝ ѻ҆чи́ма свои́ма къ мо́рю и҆ сѣ́верꙋ и҆ ю́гꙋ и҆ на восто́ки · И҆ ви́ждь ѻ҆чи́ма свои́ма ꙗ҆ко нѣ́сть т҄и минꙋти і҆ѻ҆рда́на сего · И҆ ꙁаповѣ́ждь і҆сꙋ́сꙋ и҆ ѹ҆крѣпѝ е҆го и҆ ѹ҆тѣши́ е҆го ꙗ҆́ко семꙋ е҆сть минꙋти преⷣ лицемъ людїи си́хъ . и҆ се́и да раꙁдѣли́тъ и҆мъ вс҄ю ꙁе́млю , ю҆́же е҆си ви́дѣлъ · И҆ пребы́хоⷨ на де́бри блиꙁь до́мꙋ фого́рова ·
Глⷡ‍҇а , д҃ · Инн҃ѣ і҆и̑л҃ю послꙋш́аи ѻ҆правда́нїи и҆ сꙋдовъ , ꙗ҆́же а҆ꙁъ ѹ҆чю̀ ваⷵ днесь дѣ́лати да поживе́те . и҆ вшеⷣше в҄ы прїимѣте ꙁе́млю ю҆́же г҃ь ѿц҃ъ ва́шихъ дае́тъ ва́мъ , в наслѣдїе · да не прило_____ жи́те къ словесеⷨ е҆же а́ꙁъ ꙁповѣдаю ваⷨ . ниже да ѿи́мѣте ѿ ниⷯ , снабди́те ꙁа́повѣди г҃а б҃а нашего , ꙗ҆же ꙁаповѣдаю вамъ а҆ꙁъ дне́сь . ѻ҆́чи ваши ви́дѣста вс҄ѧ е҆ли́ка сътворѝ г҃ь б҃ъ нашъ въ е҆льфего́рѣ · Ꙗ҆́ко всѧ́къ чл҃къ и҆же послꙋжѝ е҆льфего́рꙋ , погꙋбѝ е҆го г҃ь б҃ъ на́шъ ѿ васъ · Выⷤ‍ⷷ прилежа́щїи гв҃и б҃ꙋ на́шемꙋ живете вс҄и до дне́сь · Ви́дѣсте ꙗ҆́ко ѹ҆каꙁаⷯ вамъ ѻ҆правле́нїѧ и҆ сꙋды , ꙗ҆́коже ꙁаповѣ́да г҃ь б҃ъ мой твори́ти . си́це в҄ы на ꙁемлѝ в ню́же в҄ы и҆дѣте та́мо наслѣдити е҆ѧ · Снабди́те же и҆ да сътвори́те . ꙗ҆́ко сїѧ премꙋ́дрость ваша и҆ смышле́ныѧ преⷣ всѣми страна́ми . е҆ли́цы а҆ще ѹ҆слы́шатъ вс҄ѧ ѻ҆правле́нїѧ сїѧ , и҆ рекꙋтъ . сїи лю́дїе премꙋ́дри и҆ ѹ҆мѣт́ели . племѧ̀ вели́кое с҄е · Кїи б҄о ꙗ҆́ꙁы́къ та́къ ве́лїи е҆мꙋже е҆сть г҃ь б҃ъ , приближа́ѧсѧ е҆го . ꙗ҆́ко г҃ь б҃ъ на́шъ , въ все́мъ ѻ҆ немже а҆ще помо́лимъ е҆го сътвори́тъ . и҆ коѐ племѧ̀ вели́кое е҆мꙋже сꙋть ѹ҆правле́нїѧ и҆ сꙋды̀ . пра́вы по всемꙋ̀ ꙁако́нꙋ семꙋ . е҆же аⷥ даю̀ преⷣ вами дне́сь · Во́нми себѣ , и҆ снабдѝ дш҃ꙋ свою̀ ѕѣло , и҆ не ꙁабꙋди всѣхъ слове́съ ꙗ҆́же ви́дѣста ѻ҆́чи твоѝ · И҆ да не ѿстꙋпѧтъ ѿ срⷣца твое̑го вс҄ѧ дн҃и живота̀ твое̑го . и҆ да наста́виши сн҃ы своѧ̀ . и҆ внꙋки своѧ̀ да не ꙁабꙋ́деши · Въ дн҃ь во́ньже стоѧ́сте преⷣ гм҃ъ бм҃ъ вашимъ в хори́вѣ , въ дн҃ь ꙁва́нїѧ е҆гда̀ рече г҃ь къ мн҄ѣ . съберѝ къ мн҄ѣ лю́ди , и҆ да слы́шатъ словеса̀ моѧ̀ . да наѹ҆ча́тсѧ боѧ́тисѧ мене вс҄ѧ дн҃и , ꙗ҆же сїи живꙋтъ на ꙁемлѝ · И҆ сн҃ы своѧ̀ да наѹ҆ча́тъ · И҆ прїидо́сте и҆ ста́сте поⷣ горо́ю , гора́ же палѧ́ше ѻ҆гнемъ до нб҃си , тм҄а , и҆ м̾гла̀ , и҆ ды́мъ , и҆ глⷵа вели́къ · И҆ гл҃а г҃ь къ ва́мъ на горѣ и҆ с̾ средѣ ѻ҆гнѧ̀ . глⷵа словесъ е҆го в҄ы слы́шасте , и҆ ѻ҆́браꙁа не ви́дѣсте , н҄о глаⷵ · И҆ ꙁаповѣда ваⷨ ꙁавѣтъ е҆го . е҆же ꙁаповѣда ва́мъ , творити , і҃ , словеⷵ . и҆ въписа̀ ѧ҆̀ на двою дъскꙋ ка́менꙋ · И҆ мн҄ѣ ꙁаповѣда г҃ь въ времѧ ѻ҆́но наѹ҆чи́ти в҄ы ѻ҆правле́нїѧ и҆ сꙋды̀ твори́ти вамъ ѧ҆̀ на ꙁемлѝ , в ню́же в҄ы и҆́дете , та́мо причасти́ти еѧ̀ · И҆ да снабди́те дш҃а своѧ ѕѣ́ло ꙗ҆ко не ви́дѣсте всѧ́каго ѻ҆́браꙁа , въ дн҃ь во́ньже гл҃а г҃ь къ ва́мъ , в горѣ хори́вѣ и҆ꙁъ среды̀ ѻ҆гнѧ̀ · Не беꙁако́ннꙋите да не сътвори́те себѣ са́ми ѻ҆́браꙁа ваѧ́нна . всѧ́каго ѻ҆бли́чїѧ̀ мꙋжеска полꙋ и҆л҄и женьска · И҆ ѻ́браꙁа всѧ́каго скота , и҆же е҆сть на ꙁемлѝ . ѻ҆́браꙁа всѧ́кїа птица и҆же поⷣ нб҃семъ парѧ́щїѧ · ѻ҆́браꙁа всѧ́каго га́да и҆же плѣжетъ по ꙁемлѝ . ѻ҆́браꙁа всѧкїѧ ры́бы иⷤ‍ⷷ въ вода́хъ поⷣ внꙋтрь ꙁемлѝ · И҆ да не когда воꙁрѣвъ на нб҃о и҆ ви́дѣвъ слн҃це и҆ мцⷵъ и҆ ѕвѣꙁды , и҆ всю̀ тваⷬ‍҇ нбⷵнꙋю прельсти́вшисѧ поклони́шисѧ и҆мъ и҆ послꙋжи́ши и҆мъ , ꙗ҆же сътвори́лъ г҃ь б҃ъ тво́и всѣмъ страна́мъ . ꙗ҆же поⷣ нб҃семъ · Ваⷵ же в̾ꙁѧ̀ г҃ь б҃ъ і҆ и҆ꙁведе ва́съ ѿ пещи желѣ́ꙁны и҆ꙁъ е҆гѷпта да бꙋдете е҆мꙋ лю́дїе и҆ прича́стїе . ꙗ҆́коже е҆сть въ дн҃ешнїи дн҃ь · И҆ г҃ь б҃ъ ра́ꙁгнѣвасѧ на мѧ ѻ҆ словесѣхъ ва́шихъ , и҆ клѧ́сѧ да не минꙋ̀ і҆ѻ҆рдана́ сего , и҆ да не преи̑дꙋ до ꙁемлѝ ю҆́же г҃ь б҃ъ дае̑т̾ вамъ въ причастїе · А҆́ꙁъ ѹ҆бо ѹ҆мрꙋ̀ в се́и ꙁемлѝ , а҆ не переидꙋ і҆ѻ҆рдана сего̀ · А҆ в҄ы минꙋете и҆ прїимѣте ꙁемлю бл҃гꙋю сїю · Воньмите в҄ы да не ꙁабꙋ́дите ꙁавѣта г҃а б҃а вашеⷢ‍҇ и҆же ꙁавѣща къ ва́мъ . и҆ да не сътвори́те са́ми себѣ ѻ҆́браꙁа и҆ꙁваѧ́нна всѣхъ ꙗ҆́же ꙁаповѣда г҃ь б҃ъ тво́и · Ꙗ҆́ко г҃ь б҃ъ твой , ѻ҆́гнь потреблѧ́а и҆̀ е҆сть , б҃ъ ревни́въ · А҆́ще же роди́ши сн҃ы и҆ внꙋ́ки , и҆ ѹ҆медли́те на ꙁемлѝ , и҆ собеꙁако́н̾нꙋете . и҆ сътворите и҆ꙁва́ѧнъ ѻ҆́браꙁъ всѧкъ , и҆ сътвори́те ѕло́е прⷣе гм҃ъ бм҃ъ ва́шим̾ раꙁдражни́те е҆го · И҆ꙁвѣстꙋ́ю вам̾ днесь нб҃семъ и҆ ꙁемле́ю , ꙗ҆́ко па́гꙋбою поги́бнете съ ꙁемлѧ̀ . на ню́же вы̀ минꙋ́ете чреꙁъ і҆ѻ҆рда́нъ та́мо наслѣдитї ю҆̀ , и҆ не пребꙋ́дете мно́го дн҃їи на не́и . н҄о потребле́нїеⷨ потреби́тесѧ · И҆ раꙁъсы́плетъ в҄ы г҃ь въ всⷯѣ ꙗꙁы́цеⷯ . и бꙋдете ма́ли числоⷨ въ ꙗ҆́ꙁы́цехъ . в нѧ́же въведеⷮ в҄ы гь та́мо · И҆ послꙋж́ите та́мъ бого́мъ и҆́нѣмъ , дѣ́лꙋ рꙋкъ члчⷵекъ древꙋ , и҆ ка́менїю и҆же не ѹ҆́ꙁрѧтъ , и҆ не ѹ҆слы́шатъ . н҄и ꙗ҆́дѧ́тъ , н҄и ѻ҆бонѧ́ютъ · И҆ вꙁы́щете т҄ꙋ г҃а б҃а ва́шего , и҆ на́идете и҆̀ · Є҆гда въꙁы́щете е҆го ѿ всего ва́шего срⷣца и҆ ѿ всеѧ дш҃а ва́шеѧ · И҆ въ ско́рбь твою̀ пости́гнꙋтъ т҄ѧ всѧ̀ сѝ словеса̀ въ послѣ́днѧа дн҃и , и҆ ѻ҆брати́шисѧ къ гв҃и б҃ꙋ твое̑мꙋ , и҆ ѹ҆слы́шитъ глⷵа е҆го · Ꙗ҆́ко б҃ъ ще́дръ и҆ милосе́рдъ г҃ь б҃ъ твои · И҆ не ѻ҆ста́вит̾ тебѐ и҆ ниже потреби́тъ тебѐ , не ꙁабꙋ́дет̾ ꙁавѣта ѿц҃ъ твои̑хъ , и҆мже клѧⷮсѧ и҆мъ · Въпраша́ите дн҃їи пр́ьвыхъ бы́вшихъ пре́жде ваⷵ , ѿ дн҃е во́нже сътвори б҃ъ чл҃ка на ꙁемлѝ · И҆ ѿ кра́ѧ нб҃ꙋ до кра́ѧ нб҃ꙋ , а҆ще быⷵ по словесѝ вели́комꙋ семꙋ̀ . а҆ще е҆ст̾ слы́шано си́це · И҆ а́ще коѐ племѧ̀ слы́ша глⷵа б҃а жи́ва гл҃юща средѝ ѻ҆гнѧ̀ и҆мже ѻ҆́браꙁомъ слы́ша т҄ы и҆ жи́въ бы́сть . а҆ще и҆скꙋсѝ когда̀ в҄ы б҃ъ вꙁѧ́ти себѣ ꙗ҆́ꙁы́къ ѿ среды̀ страⷩ‍҇ и҆скꙋ́сомъ , и҆ ꙁна́менїи , и҆ чюдесы̀ , и҆ бра́нїю , и҆ рꙋко́ю си́лною и҆ мы́шцею высо́кою , и҆ видѣ́нїи вели́кими . по всемꙋ е҆ли́ко сътворѝ г҃ь б҃ъ на́шъ въ е҆гѷптѣ преⷣ тобою · Вѣ́дꙋщꙋ тебѣ . ꙗ҆́коже да раꙁꙋмѣ́еши ты ꙗ҆́ко г҃ь б҃ъ тво́й се́и б҃ъ тво́и е҆сть и҆ нѣ́сть ра́ꙁвѣе сего̀ · ѿ нб҃си слы́шанъ сътвори́ти тебѣ глⷵа свой накаꙁати т҄ѧ и҆ на ꙁемлѝ и҆ покаꙁа́ти тебѣ ѻ҆́гнь свои вели́кїи , и҆ гл҃анїѧ е҆го слы́ша и҆ꙁ̾ среды̀ ѻ҆гнѧ̀ · Того ра́ди ꙗ҆́ко въꙁлюбѝ ѿц҃ъ твоиⷯ . и҆ ваⷵ и҆ꙁбра̀ сѣмѧ и҆хъ послѣ и҆хъ ваⷵ , и҆ вы́велъ тебѐ си́лою свое́ю , вели́кою и҆ꙁъ е҆гѷпта · И҆ потребѝ страны вели́кїѧ и҆ крѣпча́ишаѧ̀ тебѐ съ лица̀ твое̑го , въвестѝ т҄ѧ , и҆ дати тебѣ ꙁе́млю и҆хъ прича́стїе ꙗ҆́коже и҆́маши дне́сь · И҆ ѹ҆вѣси дне́сь и҆ ѻ҆брати́шисѧ ѹ҆мо́мъ , ꙗ҆́ко г҃ь б҃ъ твои е҆сть се́и б҃ъ на́ нб҃си горѣ и҆ на́ ꙁемлѝ до́лѣ и҆ нѣсть раꙁвѣ е҆го , И҆ д҆а снабди́ши ѻ҆правле́нїѧ и҆ сꙋды̀ еⷢ‍҇ е҆ли́коже т҄и а҆ꙁъ ꙁаповѣдаю дне́сь , да тѝ бл҃го бꙋ́детъ , и҆ сн҃омъ твоиⷨ по тебѣ . да бꙋ́дете мно́ги дн҃и на ꙁемлѝ ꙗ҆́же г҃ь б҃ъ тво́и даеⷮ тебѣ вс҄ѧ дн҃и · Тогда раꙁдѣлѝ моѷсїи тр҄и гра́ды ѻ҆бо́нꙋ странꙋ̀ і҆ѻрда́на , на ̑ восто́къ сл҃нца · Въбѣ́гати та́мо ѹ҆бїицы . и҆же а҆ще ѹ҆бїетъ по́дрꙋга не вѣ́дыи . се же н҄е ненави́дѧ е҆го ни вчера̀ ни третїемъ дн҃и . и҆ да въбѣгнетъ въ е҆ді́нъ граⷣ си́хъ и҆ жи́въ бꙋдетъ · Въсо́рꙋ въ пꙋсты́ни въ ꙁемлѝ се́лнеи , рꙋви́мꙋ и҆ рафомо́ѳъ въ галаа́дѣ гады́ди , и҆ гаѹ҆ло́нъ въ васа́нѣ манасїю · Сїи ꙁако́н̾ скаꙁа̀ моѷсїи преⷣ сн҃ы і҆ил҃ьтескими · Сїѧ свѣдѣ́нїѧ и҆ ѻ҆правле́нїѧ , и҆ сꙋды̀ , ꙗ҆же гл҃а моѷсїи сн҃омъ і҆и̑л҃евымъ въ пꙋсты́ни , и҆ꙁшеⷣшимъ иⷨ и҆ꙁ̾ ꙁемлѧ̀ е҆гѷпетъскїѧ · ѻ҆ сїю странꙋ̀ і҆ѻ҆рдана въ де́бри бли́ꙁъ до́мꙋ фого́рова . в ꙁемлѝ сїѻ́на цр҃ѧ а҆мморре́иска . иⷤ‍ⷷ живе въ а҆сїѻ́нѣ . е҆гоже и҆ꙁбѝ моѷсїи и҆ сн҃ове і҆и̑л҃ви и҆ꙁшеⷣшимъ иⷨ и҆ꙁ̾ ꙁеⷨлѧ̀ е҆гѷпетъски , и҆ прїа́ша ꙁе́млю е҆го , и҆ ꙁе́млю ѻ҆́говꙋ цр҃ѧ васа́нѧ дв҄ою цр҃ю а҆м̾морре́искꙋ ꙗ҆же бѣста ѻ҆ сїю странꙋ̀ і҆ѻ҆рда́на на восто́къ сл҃нца · ѿ а҆рои́ра е҆же е҆сть въ ѹ́стїи водоте́чи а҆рно́нѧ · и҆ ѹ҆ горы̀ сїѻ́нѧ ꙗ҆́же е҆сть а҆хермоⷩ‍҇ · И҆ вс҄ю а҆равїю ѻ҆бо́нꙋ странꙋ̀ і҆ѻ҆рда́на . на въстоⷦ‍҇ сл҃нца ѿ а҆сидо́ѳа те́санаго ·
Глⷡ‍҇а , е҃ · И гл҃а моѷсїи всемꙋ і҆и̑л҃ю и҆ рече къ ни́мъ . послꙋш́аи і҆и̑л҃ю ѻ҆правле́нїѧ и҆ сꙋды̀ , е҆ли́ко а҆ꙁъ гл҃ю въ ѹ́ши ва́ши въ дн҃ешнїи дн҃ь , да сѧ наѹ҆чи́те иⷯ и҆ снабди́те твори́тї ѧ҆̀ . Гь҃ б҃ъ вашъ ꙁавѣща̀ вамъ ꙁавⷮѣ въ хори́вѣ , не ѻ҆днымъ ѻⷮц҃емъ ва́шимъ ꙁавѣща̀ ꙁа́вѣтъ сеи , н҄о и҆ ва́мъ , вы́ же ѹ҆бо ꙁдѣ вс҄и жи́ви дне́сь · Лицемъ къ лицꙋ̀ гл҃а г҃ь къ вамъ , на горѣ и҆ꙁ̾ среды̀ ѻ҆гнѧ̀ , аⷥ же стоѧ́хъ междꙋ гм҃ъ и҆ ва́ми . въ времѧ ѻ҆́но и҆ꙁвѣсти́ти вамъ гл҃ъ гн҃ь ꙗ҆ко ѹ҆боѧ́стесѧ ѿ лица̀ ѻ҆гню̀ , и҆ не въꙁыидо́сте на горꙋ̀ гл҃ѧи · А ⷥ е҆смь г҃ь б҃ъ твой и҆ꙁведы́и т҄ѧ и҆ꙁ̾ ꙁемлѧ̀ е҆гѷпет̾ски ѿ до́мꙋ рабо́ты · И҆ да не бꙋ́дꙋтъ тебѣ боѕи и҆́ни , преⷣ лицемъ мои̑мъ . да не сотвори́ши себѣ ваа́нїѧ , и҆ никое̑гоже ѻ҆́браꙁа , е҆ли́ко на́ нб҃си горѣ и҆ е҆ли́ко на ꙁемлѝ до́лꙋ , е҆ли́ко въ водѣ поⷣ ꙁемле́ю · да сѧ не покло́ниши и҆мъ , и҆ да не послꙋжи́ши и҆мъ , ꙗ҆́ко а҆́ꙁъ е҆смь г҃ь б҃ъ твой . б҃ъ ревни́въ , ѿдаѧ́и грѣхѝ ѿц҃евы на дѣти , до тре́тїѧго и҆ четве́ртаго ро́да , ненави́дѧщимъ менѐ · И҆ творѧ́и млⷵть в ты́сꙋщахъ ро́довъ любѧ́щимъ менѐ , и҆ снабдѧ́щимъ повелѣ́нїе моѐ · да не прїимеши и҆мени г҃а б҃а твое̑го въсꙋе . не ѻ҆чи́ститъ б҄о г҃ь б҃ъ тво́и прилага́ющаⷢ‍҇ и҆́мѧ е҆го къ сꙋ́емꙋ · Снабди́те дн҃ь сꙋбо́тныи ѻ҆сщ҃аите е҆го , ꙗ҆коⷤ‍ⷷ ꙁаповѣ́да тебѣ г҃ь б҃ъ тво́и . ѕ҃ , дн҃ь да дѣ́лаеши и҆ да сътвори́ши вс҄ѧ дѣ́ла твоѧ · А҆ дн҃ь ꙁ҃ , сꙋбо́та г҃ꙋ б҃ꙋ твое̑мꙋ . да не сътвори́ши во́нь всего дѣ́ла , т҄ы и҆ сн҃ъ твои , и҆ дщеⷬ‍҇ твоѧ̀ , и҆ рабъ тво́и и҆ раба̀ твоѧ̀ , во́лъ твои и҆ ѻ҆се́лъ твой , и҆ всѧкъ ско́тъ твои . и҆ прише́лецъ и҆же прⷣе вра́ты твои̑ми · да почїетъ рабъ твои , и҆ раба̀ твоѧ̀ и҆ ѻ҆се́лъ твои ꙗ҆́коже и҆ т҄ы · И҆ да помѧне́ши . ꙗ҆ко и҆ т҄ы ра́бъ бы́лъ в ꙁемлѝ е҆гѷпеⷮстеи . и҆ꙁведе т҄ѧ г҃ь б҃ъ ѿтꙋдꙋ . рꙋко́ю крѣ́пкою и҆ мы́шцею высо́кою , сего ра́ди повелѣ т҄и г҃ь б҃ъ твои , ꙗ҆ко снабдѣти тебѣ дн҃ь сꙋбо́тныи и҆ ѻ҆сщ҃ати е҆го · Чт҄и ѿц҃а твое̑го и҆ мт҃рь твою̀ , ꙗ҆коже ѹ҆каꙁа̀ тебѣ г҃ь б҃ъ твой да бл҃го т҄и бꙋ́детъ . сего ра́ди мно́га лѣта̀ бꙋ́деши на ꙁемлѝ , ꙗ҆́же г҃ь б҃ъ да́сть тебѣ · Не ѹ҆бїи · Не любодѣ́и · Не ѹ҆краⷣ‍ꙵ · Не послꙋшествꙋ́и на бли́жнѧго свое̑го лжа̀ · Не помы́сли на женꙋ̀ по́дрꙋга твое̑го . не помы́сли на до́мъ по́дрꙋга твое̑го , н҄и на село̀ е҆го , н҄и на раба̀ е҆го , н҄и на рабꙋ е҆го , н҄и на воⷧ‍҇ е҆го , н҄и на ѻ҆слѧ̀ е҆го , н҄и на всѧ́каго скота̀ е҆го , н҄и на вс҄е е҆ли́коже бли́жнѧⷢ‍҇ тебѣ  · Сїи словеса̀ гл҃а г҃ь къ всемꙋ̀ со́нмꙋ ва́шемꙋ на горѣ , средѝ ѻ҆гнѧ̀ , тм҄а и҆ м̾гла̀ ды́мъ , гла́съ вели́къ и҆ не преста̀ · И҆ въписа е҆̀ въ дв҄ѣ до́сцѣ ка́мен̾нѣ , и҆ дадѐ мн҄ѣ · И҆ бысть ꙗ҆ко слы́шасте , глⷵа и҆ꙁ̾ среⷣ‍ꙵ ѻ҆гнѧ̀ . гора́ же горѧ́ше ѻ҆гнемъ , и҆ прїидо́ста къ мн҄ѣ вс҄ѧ старѣ́ишины по племе́немъ ва́шиⷨ и҆ ста́рцы ва́ша · И҆ рѣста с҄е покаꙁа̀ намъ г҃ь б҃ъ нашъ сла́вꙋ свою̀ , и҆ глⷵа е҆гоⷤ‍ⷷ слы́шахомъ и҆ꙁ̾ среды̀ ѻ҆гнѧ̀ . въ дне́шнїи дн҃ь ви́дѣхомъ ꙗ҆́ко гл҃етъ б҃ъ чл҃кꙋ и҆ жи́въ бꙋдетъ · И҆ н҃нѣ да не и҆ꙁ̾мремъ , ꙗ҆́ко потребиⷮ наⷵ ѻ҆́гнь вели́кїи се́и . а҆ще приложи́мъ м҄ы слы́шати глⷵа г҃а б҃а на́шего , к семꙋ̀ да и҆ꙁ̾мреⷨ · Ка́ѧ пло́ть е҆сть ꙗ҆́же слы́ша глⷵа б҃а жи́ва гл҃юща и҆ꙁ̾ среды̀ ѻ҆гнѧ̀ ꙗ҆́коже м҄ы и҆ живеⷮ · Пристꙋпѝ т҄ы и҆ послꙋш́аи вс҄е е҆ли́ко к тебѣ рече́тъ г҃ь б҃ъ нашъ . сътвори́мъ и҆ послꙋш́аемъ · И҆ послꙋш́а г҃ь глⷵа словесѐ ва́шего , глющиⷨ ваⷨ къ мн҄ѣ и҆ рече г҃ь ко мн҄ѣ слы́шахъ глⷵа словеⷵ людїй сихъ е҆ли́ко гл҃аша к тебѣ пра́во гл҃аша вс҄е · Кт҄о дасть срⷣце и҆хъ бы́ти в нихъ ꙗ҆коже боѧ́тисѧ менѐ , и҆ снабдѣти вс҄ѧ ꙁа́повѣди моѧ̀ . и҆ въ вс҄ѧ дн҃и да бл҃го бꙋ́детъ и҆мъ , и҆ сн҃омъ иⷯ въ вѣки · Грѧди и҆ рцы̀ и҆мъ , ѻ҆братитесѧ в҄ы въ до́мы своѧ · Ты же ста́ни со мно́ю , да гл҃ю к тебѣ вс҄ѧ ꙁа́повѣди и҆ ѻ҆правле́нїѧ и҆ сꙋды̀ . е҆ли́коже ꙁаповѣ́си и҆мъ и҆ да сътворѧ́тъ си́це въ ꙁемлѝ ю҆́же а҆ꙁъ даю̀ и҆мъ въ прича́стїе · И҆ да снабди́те твори́ти , ꙗ҆́коже ꙁаповѣ́да г҃ь б҃ъ твой , и҆ да не съврати́шисѧ н҄и на́ десно н҄и на́ лѣво · По всемꙋ пꙋтѝ е҆лико ꙁаповѣ́да тебѣ г҃ь б҃ъ твои ходити во́нь , да т҄ѧ поко́итъ и҆ бл҃го ти бꙋдет̾ , и҆ мно́ги дн҃и бꙋдете на ꙁемлѝ ю҆́же прїи́мете ·
Глⷡ‍҇а , ѕ҃ · Сїа́ же ꙁа́повѣди і҆ и҆справле́нїа и҆ сꙋды̀ , е҆ли́ко ꙁаповѣ́да г҃ь б҃ъ ва́шъ . наѹ҆чи́ти ва́съ твори́ти та́ко . на ꙁемлѝ в ню́же в҄ы вхо́дите та́мо причасти́ти е҆ѧ̀ · да сѧ бо́ите г҃а б҃а свое̑го , и҆ снабди́те вс҄ѧ ѻ҆правле́нїа еⷢ‍҇ и҆ ꙁа́повѣди е҆го , ꙗ҆́же а́ꙁъ ꙁаповѣдаю тебѣ днⷵь . т҄ы и҆ сн҃ове твоѝ и҆ внꙋ́цы твоѝ , вс҄ѧ дн҃и живота твое̑го , да мно́ги дн҃и пребꙋ́дете · И҆ послꙋшаи і҆и̑л҃ю , и҆ снабдѝ твори́ти да бл҃го ти бꙋ́детъ . и҆ да ѹ҆мно́житесѧ ѕѣ́ло ꙗ҆́коже гл҃а г҃ь б҃ъ ѿц҃ъ ва́шиⷯ , да́ти тебѣ ꙁе́млю кипѧ́щꙋ мле́комъ и҆ ме́домъ · Сїѧ́ же ѻ҆правле́нїѧ и҆ сꙋды̀ , е҆ли́ко ꙁаповѣ́да г҃ь б҃ъ сн҃омъ і҆и̑л҃евымъ въ пꙋсты́ни . иⷥшеⷣшимъ и҆мъ иⷥ ꙁемлѧ̀ е҆гѷпетски · Слы́ши і҆и̑л҃ю г҃ь б҃ъ твои г҃ь е҆ді́нъ е҆сть · И҆ да лю́биши г҃а б҃а твое̑го , ѿ всего̀ срⷣца твое̑го , и҆ ѿ всеѧ̀ дш҃а свое̑ѧ , и҆ ѿ всеѧ̀ си́лы твое̑ѧ · И҆ да бꙋ́дꙋтъ ти словеса̀ с҄и , ꙗ҆же а́ꙁъ ꙁаповѣ́даю т҄и днⷵь . въ срⷣцы твое̑мъ , въ дш҃и твое́й · И҆ да нака́жеши и́ми сн҃ы твоѧ̀ , и҆ да гл҃еши в ни́хъ сѣдѧ́и въ домꙋ̀ , і҆ и҆ды́и пꙋте́мъ , и҆ лежа̀ , и҆ въста́ѧ · И҆ въꙁложѝ ѧ҆̀ въ ꙁна́менїе на́ рꙋкꙋ твою̀ . и҆ да бꙋ́детъ невъсколѣ́блема преⷣ ѻ҆чи́ма твои́ма · И҆ д҆а въпи́шеши ѧ҆̀ на пра́ꙁѣхъ хра́мины свое̑ѧ , и҆ на вра́тѣхъ своиⷯ · И҆ да бꙋ́детъ е҆гда̀ въведе́тъ т҄ѧ г҃ь б҃ъ твои в ꙁе́млю е҆ю́же клѧ́тсѧ ѿц҃еⷨ твои̑мъ , а҆враа́мꙋ , и҆саа́кꙋ , і҆а́ковꙋ да́ти тебѣ гра́ды вели́ки , и҆ добры̀ , и҆х̾же нѣ́си съгради́лъ т҄ы · И҆ до́мы по́лны всего̀ бл҃га , иⷯже нѣ́си напо́лнилъ . и҆ пото́ки и҆ско́паны , и҆х̾же нѣ́си копа́лъ , и҆ виногра́ды , и҆ ма́слины и҆х̾же нѣ́си насади́лъ , и҆ ꙗ҆ды́и и҆ насыти́всѧ · Вонмѝ себѣ да не раꙁ̾шири́тсѧ срⷣце твоѐ , и҆ ꙁабꙋ́детъ г҃а б҃а твое̑го , и҆ꙁве́дшаго тебѐ и҆ꙁ̾ ꙁемлѧ̀ е҆гѷпет̾ски , ѿ до́мꙋ рабо́тнаго · Га҃ б҃а твое̑го бо́исѧ , и҆ томꙋ̀ е҆ді́номꙋ да слꙋж́иши . и҆ е҆мꙋ̀ прилепи́шисѧ , і҆ и́менемъ е҆го клене́шисѧ · да не хо́диши въ слѣ́дъ богоⷡ‍҇ и҆́ныхъ , къ богоⷨ стра́нъ ꙗ҆́же ѻ҆́крⷵтъ васъ · Ꙗ҆́ко б҃ъ ревни́въ г҃ь б҃ъ твои посредѣ тебѐ . да не раꙁгнѣ́вавъсѧ ꙗ҆ростїю г҃ь б҃ъ твои на́ тѧ , и҆ потреби́тъ т҄ѧ съ лица̀ всего̀ ꙁеⷨна́го · да не и҆скꙋша́еши г҃а б҃а свое̑го ꙗ҆́коже и҆скꙋша́сте въ и҆скꙋше́нїи · Снабдѧ̀ да снабди́ши ꙁа́повѣди г҃а б҃а свое̑го , и҆ свѣдѣ́нїѧ е҆го , и҆ ѻ҆правле́нїѧ е҆го , е҆ли́ко ꙁаповѣ́да тебѣ · И҆ да сътвори́ши ѹ҆го́дное и҆ бл҃го́е преⷣ гм҃ъ бг҃омъ твои̑мъ , да бл҃го бꙋ́детъ тебѣ · И҆ вни́деши и҆ прїимеши ꙁеⷨлю бл҃гꙋю , е҆ю́же клѧ́тсѧ ѿц҃емъ на́шимъ · ѿгна́ти вс҄ѧ сꙋпоста́ты твоѧ̀ съ лица̀ твое̑го , ꙗ҆́коже е҆сть гл҃а г҃ь · И҆ бꙋ́детъ е҆гда̀ въпраша́ет̾ т҄ѧ сн҃ъ твои ѹ҆́трѣ гл҃ѧ . коѧ̀ сꙋть свѣдѣнїѧ и҆ ѻ҆правле́нїѧ и҆ сꙋды̀ е҆ли́ко ꙁаповѣ́далъ е҆сть г҃ь б҃ъ нашъ на́мъ · И҆ рече́ши сн҃ꙋ свое̑мꙋ , рабы̀ бѣ́хомъ фараѻ́нꙋ въ е҆гѷптѣ и҆ꙁведѐ насъ г҃ь б҃ъ ѿтꙋ́дѣ . рꙋко́ю крѣ́пкою , и҆ мы́шцею высо́кою · И҆ да́стъ г҃ь б҃ъ ꙁна́менїа и҆ чюдеса̀ вели́ка и҆ ѕла́ѧ въ е҆гѷптѣ ѹ҆ фараѻ́на , и҆ въ домꙋ е҆го и҆ въ си́лѣ е҆го преⷣ на́ми · И҆ наⷵ и҆ꙁведѐ г҃ь б҃ъ ѿтꙋ́дѣ , да въведе́тъ наⷵ да́ти намъ ꙁе́млю сїю . е҆ю́же клѧ́тсѧ г҃ь б҃ъ нашъ ѿц҃емъ на́шимъ да́ти ю҆̀ намъ · И҆ ꙁаповѣ́да намъ г҃ь твори́ти , вс҄ѧ ѻ҆правле́нїѧ сїѧ боѧ́тисѧ г҃а б҃а на́шего бл҃го да бꙋ́детъ намъ , вс҄ѧ дн҃и да живе́мъ , ꙗ҆́коже и҆ днеⷵ · И҆ милосе́рдїе да бꙋ́детъ намъ , а҆́ще снабдиⷨ сътвори́ти вс҄ѧ ꙁа́повѣди ꙁако́на сего̀ , преⷣ гм҃ъ б҃мъ на́шиⷨ , ꙗ҆́коже ꙁаповѣ́да намъ ·
Глⷡ‍҇а , ꙁ҃ · И бꙋ́детъ е҆гда̀ въведе́тъ т҄ѧ г҃ь б҃ъ твои въ ꙁе́млю в ню́же вхо́диши та́мо прїѧ́тї ю҆̀ . і и҆ꙁгна́ти страны̀ вели́кїа и҆ мно́гїа с̾ лица̀ твое̑го . хеⷮѳе́ѧ , и҆ герьгесе́ѧ , и҆ а҆м̾морре́ѧ , и҆ ханане́ѧ , и҆ фереꙁе́ѧ , и҆ е҆вꙋе̑ѧ , и҆ е҆ѹ҆се́ѧ . ꙁ҃ , стра́нъ вели́киⷯ и҆ мно́гиⷯ , и҆ крѣпча́е ваⷵ · И҆ преда́стъ и҆хъ г҃ь б҃ъ твои въ рꙋцѣ твоѝ , і҆ и҆ꙁбїе́ши ѧ҆̀ . па́гꙋбою погꙋби́ши ѧ҆̀ , да не ꙁавѣща́еши к ни́мъ ꙁавѣта , н҄и поми́лꙋеши и҆хъ · Ниже сва́тьства сътвори́ши с ни́ми , дще́ри свое̑а не да́си сн҃ꙋ е҆го . н҄иже дще́ри е҆го да не пое́млеши , сн҃ꙋ свое̑мꙋ · ѿврати́тъ б҄о сн҃а твое̑го ѿ менѐ . и҆ послꙋ́житъ бого́мъ и҆́нѣмъ , и҆ раꙁгнѣ́ваетсѧ г҃ь гнѣ́вомъ на́ вы , и҆ потреби́тъ т҄ѧ въско́рѣ · Но̑ си́це да сътвори́те иⷨ . тре́бища иⷯ рассы́плете , и҆ столпы̀ и҆хъ да съкрꙋши́те . и҆ дꙋбра́вы и҆хъ да посѣче́те и҆ ваꙗ҆́нїа бо́гъ и҆хъ да и҆ꙁож̾же́те на ѻ҆гнѝ · Ꙗ҆́ко лю́ди ст҃и в҄ы е҆сте гв҃и б҃ꙋ твое̑мꙋ , и҆ тебѐ и҆ꙁбра́л̾ е҆сть г҃ь б҃ъ тво́и . и҆ да бꙋ́дете е҆мꙋ лю́ди и҆ꙁбра́нни , па́че всѣхъ стра́нъ е҆ли́ко е҆сть на все́и ꙁемлѝ · Не и́мже мно́ѕи е҆сте па́че всѣхъ странъ и҆ꙁѧⷮ ваⷵ г҃ь , і҆ и҆ꙁбра̀ ваⷵ г҃ь · Вы̑ б҄о е҆сте ме́ншѣи ѿ всѣхъ стра́нъ · Но иⷨже въꙁлюбѝ г҃ь ваⷵ , и҆ снабдѧ̀ клѧ́твꙋ е҆же клѧ́тсѧ ѿц҃емъ ва́шимъ . і҆ и҆ꙁведе г҃ь ваⷵ рꙋко́ю крѣ́пкою и҆ мы́шцею высо́кою , і҆ и҆ꙁба́вилъ т҄ѧ ѿ до́мꙋ рабо́ты , и҆ ѿ рꙋкѝ фараѻ́на цр҃ѧ е҆гѷпеⷮска · И҆ да ѹ҆вѣ́си ꙗ҆́ко г҃ь б҃ъ тво́и , се́и б҃ъ . б҃ъ вѣ́рныи , снабдѧ́и ꙁавѣтъ сво́и , и҆ млⷵть любѧ́щиⷨ е҆го . и҆ снабдѧ́щимъ ꙁавѣтъ е҆го въ ты́сѧщъ рожде́нїи · И҆ ѿда́ѧ ненави́дѧщимъ е҆го в лицѐ потреби́ти ѧ҆̀ . и҆ не ѹ҆ме́длитъ ненави́дѧщимъ в лицѐ ѿда́ти и҆мъ · да снабди́ши ꙁа́повѣди , и҆ ѻ҆правле́нїѧ и҆ сꙋды̀ сїѧ . е҆ли́ко а҆ꙁъ ꙁаповѣ́даю тебѣ сътвори́ти дне́сь · И҆ бꙋ́детъ е҆гда̀ послꙋшаете вс҄ѧ ѻ҆правле́нїа с҄и и҆ снабди́те сътвори́ти ѧ҆̀ · И҆ снабди́тъ г҃ь б҃ъ твои и҆ тебѣ , ꙁавⷮѣ и҆ млⷵть ꙗ҆́коже клѧ́сѧ ѿц҃емъ ва́шимъ · И҆ въꙁлю́битъ т҄ѧ и҆ блⷵвитъ т҄ѧ , и҆ ѹ҆мно́житъ т҄ѧ . и҆ блⷵви́тъ пло́дъ чре́ва твое̑го , и҆ пло́дъ ꙁемлѧ̀ твое̑ѧ . и҆ пшени́цꙋ твою̀ , и҆ вино̀ твоѐ и҆ е҆ле́и тво́и , и҆ ста́до воло́въ твои̑хъ · и҆ па́ствꙋ ѻ҆ве́цъ твои̑хъ на ꙁемлѝ е҆ю̑же клѧⷮсѧ ѿц҃емъ иⷯ дати тебѣ · И҆ блⷵвенъ бꙋ́деши па́че всѣхъ ꙗ҆́ꙁыⷦ‍҇ , и не бꙋ́детъ въ ва́съ бес племе́нни , ниже непло́ды въ ско́тѣхъ твои̑х̾ · И҆ ѿи҆́метъ г҃ь б҃ъ твои ѿ тебе вс҄е раслабле́нїе . и҆ вс҄ю ꙗ҆́ꙁю е҆гѷпетъскꙋю ѕлꙋю̀ , ю҆же ви́дѣсте И҆ е҆лико съвѣси не въꙁложиⷮ на тѧ , н҄о въложиⷮ ѧ҆̀ на вс҄ѧ ненави́дѧщаѧ тебѐ · И҆ ꙗ҆́сти бꙋ́дешъ весь плѣнъ стра́нъ , и҆же г҃ь б҃ъ дае́тъ тебѣ да не пощадѧⷮ ѻ҆́чи твоѝ ѿ нихъ , и҆ да не послꙋж́иши бо́гомъ и҆х̾ , ꙗ҆́ко вредъ тебѣ е҆сть с҄е · А҆́ще л҄и гл҃еши въ ѹ҆́мѣ с҄и ꙗ҆́ко страна̀ с҄и множа́иши паче мене . ꙗ҆ко въꙁмогꙋ̀ а҆́ꙁъ потребити ѧ҆̀ , не въꙁбо́исѧ и҆х̾ · Па́мѧтїю да помѧне́ши е҆лико сътворѝ г҃ь б҃ъ твоѝ фараѻ́нꙋ и҆ всⷨѣ е҆гѷптѧномъ · Бѣды̀ вели́кїа ꙗ҆́же ви́дѣста ѻ҆́чи твоѝ . ꙁна́менїа ѻ҆́на и҆ чюдеса̀ вели́каѧ  . и҆ рꙋко́ю крѣ́пкою , и҆ мы́шцею высо́кою , ꙗ҆́ко и҆ꙁведѐ т҄ѧ г҃ь б҃ъ твои . та́ко сътвориⷮ г҃ь б҃ъ вашъ , всѣмъ страна́мъ и҆хже т҄ы бои́шисѧ ѿ лица̀ и҆хъ · И҆ ше́ршни по́слетъ г҃ь б҃ъ твои на ни́хъ до́ндеⷤ‍ⷷ потребѧ́тсѧ ѻ҆ста́вленїи и҆ съкрове́нїи ѿ тебѐ · Не вреди́шисѧ ѿ лица̀ и҆хъ . ꙗ҆́ко г҃ь б҃ъ твои в̾ тебѣ , б҃ъ вели́кїи и҆ крѣ́пкїи · И҆ погꙋбиⷮ г҃ь б҃ъ твои ꙗ҆ꙁы́ки сїѧ , с лица̀ твое̑го по ма́лꙋ до ма́ла , не воꙁмо́жеши погꙋби́ти и҆хъ въско́рѣ да не бꙋдет̾ ꙁемлѧ̀ пꙋста̀ , да совокꙋпѧ́тсѧ и҆ роⷥмножаⷮсѧ ѕвѣрїе дивїи на́ тѧ · И҆ предастъ е҆̀ г҃ь б҃ъ твои в рꙋцѣ твоѝ и҆ погꙋбѝ и҆хъ , погꙋбле́нїемъ вели́киⷨ , до́ндеже и҆скорени́ши иⷯ · И҆ преда́стъ цр҃и и҆хъ в рꙋцѣ твоѝ . и҆ погꙋби́те и҆́мѧ и҆хъ ѿ мѣста сего̀ . и҆ не постоиⷮ ни́же е҆ді́нъ преⷣ лицеⷨ твоиⷨ , до́ндеже погꙋби́ши и҆хъ · И҆ ваѧ́нїа боговъ иⷯ и҆ж̾же́ши на ѻ҆гнѝ , да не похо́щеши ꙁла́та и҆ сребра̀ вꙁѧ́ти себѣ ѿ него , да не когда̀ съгрѣшиши того̀ ради . ꙗ҆ко хꙋ́лно е҆сть гв҃и б҃ꙋ твое̑мꙋ · Не вносѝ похꙋ́лы въ сво́и до́мъ , и҆ проклѧⷮ бꙋ́деши ꙗ҆́ко и҆ т҄о , н҄о проклѧ́тїем̾ прокленеши лиши е҆̀ ꙗ҆́ко проклѧта̀  ·
Глⷡ‍҇а , и҃ · Вс҄ѧ ꙁа́повѣди ꙗ҆́же ꙁаповѣда ваⷨ днⷵь , да снабдѝ твори́ти и҆̀ да живе́те , и҆ ѹ҆мно́житесѧ , и҆ внїи́дѣте и҆ прїимѣте ꙁе́млю бл҃гꙋю . е҆ю́же клѧ́тсѧ г҃ь б҃ъ ѿц҃емъ ва́шимъ · И҆ да помѧне́ши весь пꙋть , и҆́мже прове́лъ тебѐ г҃ь б҃ъ твои , в̾ пꙋсты́ни . да и҆скꙋсѝ т҄ѧ и҆ ꙁаꙁлиⷮ т҄ѧ , и҆ ѹ҆раꙁꙋмѣе̑тсѧ е҆же въ срⷣцы твое̑мъ , а҆́ще снабди́ши ꙁа́повѣди е҆го и҆л҄и нѝ · И҆ ꙁаѕлѝ тебѣ , и҆ гла́домъ ꙁаморѝ т҄ѧ , и҆ посеⷨ пита т҄ѧ ма́нною , е҆же т҄ы не ѹ҆вѣдѣ н҄и ѿц҃ы твоѝ , и҆ да ꙗ҆ви́тъ тебѣ . ꙗ҆́ко не ѻ҆ хлѣбѣ е҆ді́неⷨ жи́въ бꙋдетъ чл҃къ н҄о ѻ҆ всѧ́комъ словесѝ и҆ꙁ̾ходѧщиⷨ и҆ꙁъ ѹ́стъ бж҃ииⷯ жи́въ бꙋдетъ чл҃къ · И ри́ꙁы твоа̀ не раꙁдра́шасѧ на тебѣ . но́ѕи твои не ꙗ҆ꙁвитесѧ , с҄е м҃ лѣтъ · И҆ сего̀ ради раꙁꙋмѣ́еши срⷣцемъ твои̑мъ ꙗ҆́ко кт҄о чл҃къ нака́жетъ сн҃ъ свои . Тако г҃ь б҃ъ твои накаꙁꙋетъ т҄ѧ . и҆ да снабди́ши ꙁа́повѣди г҃а б҃а твое̑го , ходи́ти во пꙋтѝ е҆го и҆ боа́тисѧ е҆го · Гь҃ б҄о б҃ъ твой въведѐ т҄ѧ въ ꙁе́млю бл҃гꙋю и҆ мно́гꙋ , и҆дѣже водоте́чи воⷣны́ѧ і҆ и҆сто́чники глꙋбо́ки . и҆сходѧщеи по по́лемъ и҆ гораⷨ · Въ ꙁеⷨлю пшени́цы и҆ ꙗ҆́чме́ни , винограⷣ и҆ смо́кви и҆ ши́пцы , въ ꙁе́млю ма́сличїю и҆ е҆ле́ю и҆ ме́дꙋ . въ ꙁе́млю на не́иже не с нището́ю и҆ꙁъꙗ҆́си хлѣ́ба твое̑го . и҆ не про́сиши ничто́же на не́и . в̾ ꙁемлю в̾ не́иже ка́менїе желѣꙁ́но , и҆ ѿ горъ и҆хъ и҆сто́чиⷮсѧ мѣдь · И҆ ꙗ҆́си и҆ насыти́шисѧ и҆ блⷵви́ши г҃а б҃а твое̑го , на ꙁемлѝ бла́ѕѣи ю҆же е҆сть да́лъ тебѣ · Во́ньми себѣ не ꙁабꙋдѝ г҃а б҃а свое̑го , снабдѣти ꙁа́повѣди е҆го , и҆ сꙋдо́въ и҆ ѻ҆правле́нїи е҆го . е҆ли́ко а҆́ꙁъ ꙁаповѣдаю тебѣ днⷵь , да не когда̀ ꙗ҆дыи насыти́в̾сѧ и҆ хра́мы добры съгради́въ , и҆ всели́всѧ в н҄ѧ , и҆ волы твоѝ и҆ ѻⷡ‍҇цы твоѝ ѹ҆мно́жатсѧ тебѣ , и҆ сребро̀ и҆ ꙁла́то ѹ҆мно́жиⷮсѧ тебѣ . и҆ вс҄е е҆ли́ко т҄и е҆сть ѹ҆мно́жит̾сѧ тебѣ · И҆ посеⷨ въꙁнесе́шисѧ срⷣцем̾ твоиⷨ и҆ ꙁабꙋдеши г҃а б҃а твое̑го . и҆ꙁвеⷣшаго т҄ѧ и҆ꙁ̾ ꙁемлѧ̀ е҆гѷпеⷮски ѿ до́мꙋ рабо́ты . И҆ прове́дшаго т҄ѧ сквоѕѣ пꙋсты́ню вели́кꙋю , и҆ стра́шнꙋю ѻ҆́нꙋ . въ не́иⷤ‍ⷷ ѕмїѧ̀ хапа́ющїѧ и҆ скорпїи , и҆ жажⷣа в не́иже не бѣѧ́ше воды̀ , и҆же иⷥведѐ тебѣ и҆с камы́ка несѣко́ма и҆сто́чниⷦ‍҇ водны́и · И҆ пита́ѧи т҄ѧ ма́нною въ пꙋсты́ни . е҆гоже не вѣ́де т҄ы ниже вѣ́дѧхꙋ ѿц҃ы твои , да ꙁаѕли́тъ т҄и да и҆скꙋ́ситъ т҄ѧ и҆ бл҃го т҄и сътвори́тъ напослѣдокъ твои · да не рече́ши въ срⷣцы твое̑мъ крѣ́пость моѧ и҆ си́ла рꙋки мое̑ѧ сътворѝ мн҄ѣ си́лꙋ вели́кꙋю сїю · да помѧне́ши г҃а б҃а твое̑го . ꙗ҆́ко то́и дасть тебѣ крѣпость и҆ си́лꙋ твори́ти  , и҆ да ѹ҆ста́витъ ꙁавⷮѣ свои . и҆мже клѧ́сѧ ѿц҃емъ твои̑мъ до днесь · И҆ бꙋдеⷮ а҆ще ли ꙁабве́нїемъ ꙁабꙋдеши г҃а б҃а твое̑го , и҆ по́идеши въ слѣдъ бого́въ и҆ныхъ , и҆ послꙋж́иши и҆мъ и҆ поклони́шисѧ и҆мъ , ꙁасвѣдѣтельствꙋю вамъ днесь нб҃семъ и҆ ꙁемле́ю ꙗ҆́ко па́гꙋбою поги́бнете · Ꙗ҆́коже и҆ про́чїи ꙗ҆́ꙁы́цы , ꙗ҆́же г҃ь б҃ъ погꙋблѧ́етъ ѿ лица̀ ва́шего · Та́коже поги́бнете и҆хже ради не послꙋшасте гла́са г҃а б҃а ва́шего ·
Глⷡ‍҇а , ѳ҃ · Послꙋш́аи і҆и̑л҃ю т҄ы минꙋе̑ши і҆ѻ҆рда́нъ дне́сь . внити прїѧ́ти страны̀ вели́кїѧ , и҆ крѣпча́иша паче ва́съ . грады вели́ки и҆ ѹ҆гражде́ны до нб҃се · Лю́ди вели́ки и҆ мно́ги и҆ предо́лжены , сн҃ы е҆на́ковы ꙗ҆́же т҄ы вѣси . и҆ слы́шалъ е҆си . кт҄о проти́вꙋ ста́нетъ сн҃омъ е҆на́ковымъ · И҆ ѹ҆вѣ́си дне́сь ꙗ҆́ко г҃ь б҃ъ твои се́и преди по́идетъ преⷣ тобо́ю . ѻ҆́гнь б҄о попалѧ́ай е҆сть се́и потреби́т̾ ѧ҆̀ , и҆ сїи ѹ҆клони́тъ и҆хъ ѿ лица̀ ва́шего и҆ потреби́тъ ѧ҆̀ въско́ре , ꙗ҆́коже ре́клъ е҆сть тебѣ г҃ь · Не рцы̀ въ срⷣцы своеⷨ е҆гда потребиⷮ г҃ь б҃ъ твой страны̀ сїѧ ѿ лица̀ твое̑го гл҃ѧ пра́вдъ ра́ди мои̑хъ въведе м҄ѧ г҃ь причасти́ти ꙁе́млю бл҃гꙋю сїю , н҄о беꙁче́стїѧ раⷣ‍ꙵ стра́нъ сихъ г҃ь потребѝ ѧ҆̀ ѿ лица̀ твое̑го · А҆ не пра́вды ради твое̑ѧ , ниже преподо́бїѧ ради срⷣца твое̑го , т҄ы вхо́диши прїѧ́ти ꙁемлю иⷯ , н҄о нече́стїѧ ра́ди и҆ беꙁако́нїѧ ради стра́нъ сихъ , г҃ь ѿ лица̀ твое̑го потребї ѧ҆̀ . и҆ да ѹ҆ста́витъ ꙁавѣтъ и҆мже клѧ́тсѧ г҃ь ѿц҃емъ вашим̾ · а҆враа́мꙋ и҆саа́кꙋ і҆а́ковꙋ · И҆ да вѣси дне́сь ꙗ҆́ко не пра́вды ради твоеѧ , г҃ь б҃ъ дае́тъ тебѣ ꙁе́млю бл҃гꙋю сїю прїѧ́ти . ꙗ҆́ко лю́дїе жесто́цы е҆сте · помѧнѝ не ꙁабꙋди коли́ко раⷥгнѣ́васте г҃а б҃а свое̑го в̾ пꙋсты́ни ѿ него́же дн҃е и҆ꙁыдо́сте и҆ꙁ̾ ꙁемлѧ̀ е҆гѷпет̾ски , даже вънидо́сте в мѣсто сїе · Непокорѧ́щесѧ съгрѣши́сте преⷣ гм҃ъ . и҆ въ хори́вѣ раꙁгнѣвасте г҃а , и҆ раꙁгнѣвасѧ г҃ь на́ вы , потреби́ти ваⷵ · Въсходѧ́щꙋ мн҄ѣ на горꙋ̀ , вꙁѧ́ти двою дъскꙋ ка́меⷩ‍҇нꙋ и҆ дъсцѣ ка́меⷩ‍҇нѣ ꙁавѣта , и҆же ꙁавѣща г҃ь къ ва́мъ · И҆ пребыⷯ в горѣ м҃ , дн҃їи , и҆ м҃ , но́щїи хлѣ́ба не ꙗ҆до́хъ ниже воды̀ пи́хъ · И҆ да́сть м҄и г҃ь дв҄ѣ дъсцѣ ка́менны напи́сано пр́ьстомъ бж҃їимъ . в ни́хже бѧ́хꙋ напи́сана вс҄ѧ словеса̀ ꙗ҆́же гл҃а г҃ь къ ва́мъ въ горѣ . ѿ среды ѻ҆гнѧ̀ въ дн҃ь събра́нїѧ · И҆ бысть по м҃ дн҃їи , и҆ по м҃ но́щїи . и҆ дастъ м҄и г҃ь дв҄ѣ дъсцѣ ка́меннѣ , дъсцѣ ꙁавѣта · И҆ рече г҃ь къ мн҄ѣ въста́ни і҆ и҆ꙁы́ди ско́ро ѿсю́дꙋ . ꙗ҆́ко беꙁако́нова́ша лю́ди твоѝ , ꙗ҆́же и҆ꙁведѐ и҆ꙁ̾ ꙁемлѧ̀ е҆гѷпет̾ски , състꙋпи́ша ско́ро с пꙋтѝ . и҆же ꙁаповѣ́дахъ и҆мъ . сътвори́ша себѣ солїѧ́нїѧ · И҆ рече г҃ь къ мн҄ѣ , гл҃ахъ тебѣ е҆ді́ною и҆ дв҄ажды , гл҃ѧ . ви́дѣхъ лю́ди сїѧ , с҄е лю́дїе жестоковыи сꙋть . ѻ҆ста́ви м҄ѧ да ѧ҆̀ потреблю̀ и҆ погꙋблю̀ , і҆ и҆мѧ и҆хъ поⷣ нб҃семъ , и҆ сотворю̀ т҄ѧ въ ꙗ҆ꙁы́къ вели́къ и҆ крѣпок̾ , и҆ мноⷢ‍҇ па́че сихъ · И҆ ѻ҆брати́всѧ снидо́хъ съ горы̀ и҆ гора̀ кꙋрѧ́шесѧ ѻ҆гнеⷨ и҆ дв҄ѣ дъсцѣ свѣдѣ́нїа въ ѻ҆бою̀ рꙋ́кꙋ мое́ю . И҆ ви́дѣхъ ꙗ҆́ко съгрѣши́сте преⷣ гм҃ъ бм҃ъ нашимъ , и҆ сътвори́сте себѣ теле́цъ сълїꙗ̑нъ , и҆ състꙋпи́сте с пꙋтѝ ско́ро , и҆же ꙁаповѣ́да г҃ь ваⷨ твори́ти . и҆ еⷨ ѻ҆́бѣ дъсцѣ повергоⷯ иⷥ рꙋкꙋ моею̀ и҆ съкрꙋшиⷯ и҆х̾ прⷣе вами · И҆ моли́хсѧ преⷣ гм҃ъ второ́е , ꙗ҆коже и҆ пе́рвое , м҃ , дн҃їи . и҆ м҃ , но́щїи , хлѣ́ба не ꙗ҆до́хъ и҆ воды̀ не пи́хъ . всⷯѣ ради грѣхъ ва́шихъ , ꙗ҆́же съгрѣши́сте творѧ́ще ѕло́е преⷣ гм҃ъ бг҃омъ ва́шимъ . раꙁгнѣ́вающи е҆го · И҆ съ боꙗ҆́ꙁнїю бѣхъ гнѣ́ва ради и҆ ꙗ҆́рости , ꙗ҆́ко раꙁгнѣвасѧ г҃ь на́ вы , да потреби́тъ васъ . и҆ послꙋша менѐ г҃ь , и҆ въ то вре́мѧ · И҆ на а҆ро́на раꙁгнѣвасѧ г҃ь ѕѣ́ло е҆же погꙋби́ти е҆го . и҆ моли́хсѧ ꙁа а҆а̑ро́на въ вре́мѧ ѻ҆́но · И҆ грѣх́ъ вашъ и҆же сътвори́сте теле́цъ вꙁѧⷯ е҆го и҆ съжжего́хъ на ѻ҆гнѝ , і҆ и҆ꙁби́хъ и҆̀ и҆ сътро́хъ и҆̀ ѕѣ́ло , дажⷣь бы́сть дро́бенъ , и҆ бы́сть ꙗ҆́ко пра́хъ и҆ просы́пахъ пра́хъ въ водоте́чь сходѧ́щꙋю съ горы̀ · И҆ въ ꙁапале́нїи , и҆скꙋше́нїи , и҆ въ гро́бѣхъ похотѣнїа раⷥгнѣ́вали бѣсте г҃а б҃а ва́шего · И҆ е҆гда̀ в҄ы , пꙋстѝ г҃ь ѿ кади́сварнїѝ гл҃ѧ , въꙁыди́те , и҆ прїимѣте ꙁе́млю ю҆́же а҆ꙁъ даю̀ вамъ и҆ съпроти́вистесѧ гл҃омъ г҃а б҃а ва́шего , и҆ не вѣровасте е҆мꙋ , и҆ не послꙋшасте словеⷵ е҆го · И҆ не покорѧ́щесѧ бѣ́сте г҃ꙋ ѿ дн҃е в о́ньже ꙗ҆́ви́сѧ вамъ · И҆ молиⷯсѧ преⷣ гм҃ъ , м҃ , дн҃їи . и҆ м҃ , но́щїи , ꙗ҆́же моли́хсѧ , рече б҄о г҃ь погꙋби́ти васъ · И҆ моли́хсѧ гв҃и и҆ реко́хъ , г҃и г҃и , цр҃ю стра́намъ не погꙋбѝ людїи свои̑хъ и҆ прича́стїа свое̑го е҆же и҆ꙁба́ви крѣ́постїю твое́ю вели́кою ꙗ҆́же и҆ꙁведѐ и҆ꙁ̾ ꙁемлѧ̀ е҆гѷпетъски крѣ́постїю твое́ю вели́кою и҆ рꙋко́ю си́лною и҆ мы́шцею свое̑ю высо́кою · Помѧнѝ рабы̀ своѧ̀ а҆враа́ма , і҆саа́ка , і҆а́кова , и҆м̾же сѧ клѧ̀ собо́ю . не приꙁира́и на жесто́чество людїи сихъ , и҆ на бесче́стїе и҆хъ , и҆ на грѣхѝ иⷯ , да не когда̀ рекⷮꙋ живꙋщ́їи на ꙁемлѝ , ѿню́дꙋже и҆ꙁведѐ насъ гл҃ющи . не могїи г҃ь въвестѝ и҆хъ въ ꙁе́млю ю҆́же и҆мъ ѻ҆бѣща̀ , и҆ ненави́дѧ и҆хъ г҃ь и҆ꙁве́дъ и҆ погꙋбѝ и҆хъ въ пꙋстыни · Сїи же лю́дїе твоѝ и҆ прича́стїе твоѐ . и҆хже и҆ꙁведѐ и҆ꙁ̾ ꙁемлѧ̀ е҆гѷпетъски крѣ́постїю свое̑ю вели́кою , и҆ мыⷲцею высо́кою ·
Глⷡ‍҇а , і҃ · Въ ѻно вре́мѧ рече г҃ь къ мн҄ѣ . и҆стешѝ себѣ дв҄ѣ дъсцѣ ка́меннѣ ꙗ҆́цѣже и҆ пе́рвїи , и҆ въꙁы́ди къ мн҄ѣ на горꙋ̀ и҆ да сътвори́ши себѣ ковче́гъ дре́вѧнъ , и҆ въпишꙋ на дъсцѣ словеса̀ . е҆ликоже иⷯ бѣ на первыⷯ дъсках̾ , и҆хже съкрꙋшѝ , и҆ да вложи́ши ѧ҆̀ въ ковче́гъ · И҆ сътвори́хъ ковче́гъ ѿ дре́въ негнию́щъ . і҆ и҆стеса́хъ дв҄ѣ дъсцѣ ка́мен̾нѣ ꙗ҆́цѣ же и҆ пе́рвїи . и҆ въꙁыидо́хъ на горꙋ̀ , ѻ҆́бѣ же дъсцѣ въ ѻ҆бою̀ рꙋ́кꙋ мою̀ · И҆ въписа̀ на дъскꙋ по писа́нїю пе́рвомꙋ , і҃ , словеⷵ , ꙗ҆́же гл҃а г҃ь к ва́мъ , на горѣ ѿ среды̀ ѻ҆гнѧ̀ , и҆ вда́сть ѧ҆̀ г҃ь мн҄ѣ · И҆ ѻ҆брати́в̾сѧ снидо́хъ съ горы̀ , и҆ вложи́хъ дъсцѣ въ ковче́гъ и҆же сѣтвори́хъ . и҆ бѣ́ста т҄ꙋ ꙗ҆́коже повелѣ м҄и г҃ь · Сн҃ове же і҆и̑л҃еви въꙁдвиго́шасѧ ѿ виро́ѳа , сн҃овъ и҆а̑ки́мль , мисадаиⷩ‍҇ · т҄ꙋ ѹ҆мре а҆а̑ро́нъ , и҆ погребе́нъ быⷵ т҄ꙋ , и҆ бы́сть жрецъ е҆лїа̑ꙁа́ръ сн҃ъ а҆а̑ро́нь въ ѿц҃а мѣсто · ѿтꙋдꙋ же въꙁдвигошасѧ въ гаⷣгадъ , и҆ ѿ гаⷣгада до и҆е̑таваѳа ꙁемлѝ водотечь водъ · Въ ѻ҆́но времѧ , ѿлꙋчѝ г҃ь племѧ̀ левѷино , носи́ти ковче́гъ ꙁавѣта гн҃ѧ . и҆ преⷣстоѧ́ти преⷣ гм҃ъ слꙋжи́ти , и҆ моли́ти и҆ блⷵви́ти и҆́мѧ е҆го , до дн҃ешнѧго дн҃е · Сего̀ ради нѣ́сть левѷтомъ ча́сти н҄и жребїа въ братїи и҆хъ , г҃ь б҄о са́мъ прича́стїе и҆хъ , ꙗ҆́коже е҆сть ре́клъ иⷨ · А҆́ꙁъ же стоѧⷯ на горах̾ , м҃ , дн҃їи . и҆ м҃ , но́щїи , и҆ послꙋша г҃ь менѐ вс҄е вре́мѧ , и҆ не въсхотѣ г҃ь погꙋби́ти васъ · И҆ рече г҃ь къ мнѣ грѧдѝ въꙁдви́гнисѧ преⷣ люⷣмѝ си́ми , и҆ да вни́дꙋтъ и҆ причастѧⷮ ꙁе́млю е҆ю́же клѧ́хсѧ ѿц҃емъ иⷯ да́ти ю҆̀ си́мъ · И҆ нн҃ѣ і҆и̑л҃ю чт҄о про́ситъ г҃ь б҃ъ тво́и ѹ҆ тебѐ , то́чїю да с҄ѧ боꙗ҆́ти г҃а б҃а твое̑го , и҆ ходити въ всѧ̀ пꙋтѝ е҆го и҆ люби́ти е҆го , и҆ слꙋжи́ти г҃ꙋ б҃ꙋ твое̑мꙋ , ѿ всего̀ срⷣца твое̑го , и҆ ѿ всеѧ̀ дш҃а твое̑ѧ · Снабдѣти ꙁа́повѣди г҃а б҃а твое̑го , и҆ ѻ҆правле́нїа е҆го , е҆лико а҆ꙁъ ꙁаповѣ́даю днⷵе да т҄и бл҃го бꙋдеⷮ Се̑ г҃а б҃а твое̑го нб҃о , и҆ нб҃о нб҃си , ꙁемлѧ̀ и҆ вс҄ѧ е҆лико е҆сть на не́и · ѻ҆баче ѿц҃а ва́ша поѧ̀ прежⷣе г҃ь люби́ти ѧ҆̀ . і҆ и҆ꙁбра̀ племѧ̀ и҆хъ по ни́хъ ва́съ , па́че всѣ́хъ стра́нъ до дн҃ешнѧго дн҃е · И҆ да пресѣче́те жесто́чь срⷣцъ ва́шихъ , и҆ вы́ю вашꙋ не жесточи́те по сеⷨ · Гь҃ б҄о б҃ъ ва́шъ сїи б҃ъ бм҃ъ , и҆ г҃ь гм҃ъ · Бг҃ъ вели́кїи и҆ крѣпкїи и҆ стра́шныи и҆же не ꙁриⷮ лица̀ , н҄и во́ꙁметъ да́ра · Творѧи сꙋдъ , прише́лцꙋ , и҆ сиротѣ и҆ вдови́це · и҆ люби́ти прише́лца да́ти е҆мꙋ хлѣ́бъ , и҆ ри́ꙁꙋ · И҆ люби́те прише́лца , прише́лцы б҄о бѣ́сте въ ꙁемлѝ е҆гѷпеⷮстѣи · Га҃ б҃а твое̑го бо́исѧ , и҆ томꙋ̀ да слꙋж́иши , и҆ к томꙋ̀ прилѣпи́сѧ , и҆́менемъ е҆го клени́сѧ · И҆ то́и хвала̀ твоѧ̀ , и҆ то́и б҃ъ тво́и , и҆же сътворѝ тебѣ ве́лїа и҆ сла́внаѧ сїѧ , ꙗ҆́же ви́дѣста ѻ҆́чи твоѝ о҃ , и҆ е҃ ю , дш҃ъ внидо́ша ѿц҃ы твоѝ въ е҆гѷпетъ , и҆ нн҃ѣ же сътворѝ т҄ѧ е҆сть г҃ь б҃ъ тво́и , ꙗ҆ко ѕвѣ́ꙁды нбⷵныѧ мно́жествомъ ·
Глⷡ‍҇а , а҃і · И да лю́биши г҃а б҃а твое̑го , и҆ снабди́ши снабдѣ́нїа е҆го , и҆ ѻ҆правле́нїѧ е҆го , и҆ ꙁа́повѣди е҆го , и҆ сꙋды̀ е҆го вс҄ѧ дн҃и · И҆ да ѹ҆вѣ́сте дне́сь ꙗ҆ко не дѣтемъ ва́шимъ гл҃ю ꙗ҆же не свѣ́дѧтъ ни ви́дѣша накаꙁа́нїа г҃а б҃а твое̑го , и҆ вели́чества е҆го , и҆ рꙋ́кꙋ си́лнꙋю , и҆ мы́шцꙋ высо́кꙋю · Ни̑ ꙁна́менїа е҆го , н҄и чюдеса̀ е҆го , е҆ли́ка сътворѝ посредѣ е҆гѷпта фараѻ́нꙋ цр҃ю е҆гѷпетьскꙋ и҆ все́и ꙁемлѝ е҆го · И е҆ли́ко сътворѝ си́ле е҆гѷпетьстѣи и҆ ѻ҆рꙋж́їѧ и҆хъ , и҆ ко́ни и҆хъ . ка́ко потопѝ вода чермна́го морѧ преⷣ лицеⷨ и҆хъ женꙋщ́имъ и҆мъ по ва́съ , и҆ погꙋбѝ и҆хъ г҃ь б҃ъ до дн҃ешнѧго дн҃е · И҆ е҆ли́ко сътворѝ ва́мъ въ пꙋсты́ни до́ндеже прїидо́сте на мѣ́сто сїе · И҆ е҆лико сътвори , дафа́нꙋ и҆ а҆виро́нꙋ сн҃ома е҆лїа́влема сн҃а рꙋвинѧ . ꙗ҆́же ѿврьꙁ̾ши ꙁемлѧ̀ ѹ҆ста̀ своѧ̀ пожрѐ иⷯ и҆ домы и҆хъ , и҆ кꙋща и҆хъ , и҆ вс҄е и҆хъ и҆мѣ́нїе с ни́ми средѝ всего̀ і҆и̑л҃ѧ . Ꙗ҆́ко ѻ҆́чи ваши ви́дѣста вс҄ѧ дѣ́ла гн҃ѧ , вели́каѧ , е҆ли́ко сътворѝ ваⷨ днесь · И҆ да снабди́те вс҄ѧ ꙁа́повѣди е҆го е҆ли́ко а҆́ꙁъ ꙁаповѣ́даю вамъ днⷵе . да живе́те и҆ ѹ҆мно́житесѧ , и҆ въни́дѣте и҆ прїимѣте ꙁе́млю , на ню́же в҄ы минꙋ́ете чреꙁ̾ і҆ѻ҆рда́нъ та́мо причасти́ти ю҆̀ · да мно́ги дн҃и бꙋ́дете на ꙁемлѝ , е҆ю́же клѧ́тсѧ г҃ь ѿц҃емъ вашимъ . да́ти и҆мъ и҆ сѣ́мени иⷯ по ниⷯ . ꙁе́млю кипѧ́щꙋ мле́комъ и҆ ме́доⷨ · Ꙁемлѧ̀ б҄о е҆сть на ню́же в҄ы и҆́дете та́мо причасти́ти е҆ѧ̀ · Не ꙗ҆́ко ꙁемлѧ̀ е҆гѷпетъска е҆сть , ѿню́дꙋже ѿхо́дите та́мо , е҆гда̀ сѣ́ютъ сѣ́мѧ , и҆ напаѧ́ютъ и҆̀ пое́нїемъ , ꙗ҆́ко ѻ҆гра́дꙋ ѕе́льнꙋю · Ꙁемлѧ̀ же в ню́же т҄ы вхо́диши та́мо причасти́ти ю҆̀ , ꙁемлѧ̀ го́рна и҆ ра́вна , ѿ дожда̀ нбⷵнаго напаѧ́етсѧ · Ꙁемлѧ̀ ю҆́же г҃ь б҃ъ тво́и снабди́тъ всегда̀ . ѻ҆́чи г҃а б҃а твое̑го на не́и въ нача́ло лѣтꙋ , и҆ до конца̀ лѣтꙋ · А҆́ще же слꙋхомъ послꙋш́аете всѣ́хъ ꙁаповѣдеи его , е҆ли́ко аⷥ ꙁаповѣ́даю тебѣ днⷵе · люби́ти г҃а б҃а твое̑го , и҆ слꙋжи́ти е҆мꙋ ѿ всего̀ срⷣца твое̑го , и҆ ѿ всеѧ̀ дш҃а твое̑ѧ · И҆ да́стъ до́ждь ꙁемлѝ твое́и по вре́мени ра́нныи и҆ по́ꙁⷣныи . и҆ събере́ши жи́та твоѧ̀ . и҆ вино̀ твоѐ и҆ е҆ле́и твои · И҆ да́си пищꙋ на се́лѣх̾ ско́томъ твои̑мъ , ꙗ҆́дъ же и҆ насыти́шисѧ · Блюдѝ себѐ , да не раꙁвелича́етсѧ срⷣце твоѐ . и҆ пристꙋпи́вше послꙋ́жите бого́мъ и҆нѣмъ , и҆ покло́нитесѧ и҆мъ · И҆ ꙗ҆́ростїю раⷥгнѣ́ваетсѧ г҃ь на́ вы , и҆ ꙁатвори́тъ нб҃о . и҆ не бꙋ́детъ дождѧ̀ и҆ ꙁемлѧ̀ не да́стъ плода̀ свое̑го , и҆ поги́бнете въско́рѣ съ ꙁемлѧ̀ бл҃гїа ю҆́же г҃ь да́стъ ва́мъ · И҆ да вложи́те словеса̀ с҄и въ срⷣца ва́ша и҆ въ дш҃ꙋ ва́шꙋ . и҆ да въꙁложи́те ѧ҆̀ въ ꙁна́менїе на́ рꙋкꙋ вашꙋ да бꙋ́дꙋтъ на челѣ́хъ междꙋ̀ ѻ҆чи́ма ва́шима · И҆ да наѹ҆чи́те ча́да своѧ̀ гл҃ати сиⷯ сѣдѧще въ домꙋ̀ , і҆ и҆дꙋще въ пꙋть , и҆ лежа́ще и҆ въста́юще · И҆ въпиши́те ѧ҆̀ на пра́ꙁѣхъ хра́ма свое̑го , и҆ на вра́тѣхъ своихъ · да ѹ҆мно́жатсѧ дн҃и ва́ши , и дн҃и сн҃овъ ва́шихъ . на ꙁемлѝ е҆ю́же клѧ́тсѧ г҃ь ѿц҃емъ ва́шимъ да́ти ю҆̀ ꙗ҆́ко дн҃їе нб҃ꙋ на ꙁемлѝ · И҆ бꙋ́детъ а҆ще слꙋхомъ послꙋш́аете всѣ́хъ ꙁа́повѣдеи сихъ , ꙗ҆́же ѧ҆̀ ꙁаповѣдаю ва́мъ днⷵе твори́ти . люби́ти г҃а б҃а ва́шего , ходи́ти въ вс҄ѧ ꙁа́повѣди е҆го и҆ прилеплѧ́тисѧ къ немꙋ̀ · Тогда̀ ѿженеⷮ г҃ь стра́ны сїа ѿ лица ва́шего , и҆ ѻ҆дръжи́те стра́ны великїа и҆ крѣ́пкїа ѕѣло па́че ва́съ · Вс҄ѧ мѣ́ста на ни́хже ста́нетъ стопа̀ но́гъ ва́шихъ , ваⷨ бꙋ́детъ , ѿ пꙋсты́нѧ , и҆ ѿ дꙋбраⷡ‍҇ , и҆ ѿ рѣкѝ вели́кїа е҆фра́т̾ , и҆ до мо́рѧ , е҆же на ꙁа́пади бꙋдⷮꙋ предѣ́ли ва́ши · Не ста́нетъ н҄икто́же преⷣ лицемъ ва́шимъ , и҆ тре́петъ ва́шъ и҆ стра́хъ ва́шъ въꙁложи́тъ г҃ь б҃ъ вашъ на лицѐ всеѧ̀ ꙁемлѧ̀ на ню́же а҆ще в̾ꙁы́идете ꙗ҆́коже гл҃а г҃ь къ ва́мъ · Се̑ а́ꙁъ даю̀ преⷣ ва́ми днⷵе , блⷵве́нїе и҆ клѧ́твꙋ . блⷵве́нїе а҆ще послꙋш́аете ꙁа́повѣдїи г҃а б҃а ва́шего , е҆ли́коже а҆ꙁъ ꙁаповѣдаю вамъ днⷵе · Клѧ́твы же а҆ще не послꙋш́аете ꙁа́повѣди г҃а б҃а ва́шего , и҆же ꙁаповѣ́дахъ вамъ днⷵе · И҆ съвратите́сѧ с пꙋтѝ и҆же ꙁаповѣ́дахъ вамъ , и҆дꙋщ́е послꙋжи́ти бого́мъ и҆нѣмъ и҆́хже не вѣ́сте · И҆ бꙋ́детъ е҆гда̀ въведетъ тебѐ г҃ь б҃ъ твои , въ ꙁе́млю въ ню́же минꙋ́ете та́мо причасти́ти е҆ѧ̀ · И҆ да да́си блⷵве́нїе на горꙋ̀ гариꙁи́ню , а҆ клѧ́твꙋ на горꙋ̀ гева́лю . е҆же е҆сть ѻ҆бо́нꙋ странꙋ̀ і҆ѻ҆рдана ꙁа пꙋтеⷨ и҆же на ꙁа́пади слн҃ца въ ꙁемлѝ ханаа̑н̾стеи , ѻ҆бита́ющиⷨ на ꙁа́пади слн҃ца бли́ꙁъ голго́ла высо́каго · Вы̑ бо̀ минꙋе́те і҆ѻ҆рда́нъ въшеⷣше прїѧ́ти ꙁемлѧ̀ , ю҆же г҃ь б҃ъ ва́шъ дае́тъ ва́мъ въ прича́стїе вс҄ѧ дн҃и , и҆ прїимете ю҆̀ и҆ всели́тесѧ в н҄ю · И҆ да съхрани́те твори́ти вс҄ѧ ꙁа́повѣди е҆го , и҆ сꙋды̀ е҆го ꙗ҆же а́ꙁъ даю̀ ва́мъ днⷵь ·
Глⷡ‍҇а , в҃і · Сїи́ же ꙁа́повѣди и҆ сꙋды̀ ꙗ҆́же снабди́те твори́ти на ꙁеⷨлѝ ю҆же г҃ь б҃ъ ѿц҃ъ ва́шихъ даеⷮ вамъ въ прича́стїе всѧ дн҃и ꙗ҆́же в҄ы живе́те на ꙁемлѝ · Па́гꙋбою погꙋби́те вс҄ѧ мѣ́ста , въ ни́х же слꙋжи́ша т҄ꙋ стра́ны бого́мъ своимъ , ꙗ҆́же в҄ы прїимете на гора́хъ высо́кихъ и҆ хо́лмехъ , и҆ поⷣ дре́вомъ сѣ́нныⷨ · И҆ да раскопа́ете тре́бища и҆хъ , и҆ съкрꙋши́те столпы̀ и҆хъ , и҆ сады̀ и҆хъ съсѣче́те , и҆ ваѧ́нїа богоⷡ‍҇ и҆хъ и҆ꙁож̾же́те на ѻ҆гнѝ , и҆ поги́бнеⷮ и҆́мѧ и҆хъ ѿ мѣ́ста того̀ · да не сътвори́те та́ко г҃ꙋ б҃ꙋ вашемꙋ . н҄о на мѣ́стѣ и҆дѣже и҆ꙁбере́тъ г҃ь б҃ъ нашъ . всѣмъ племене́мъ вашемъ приꙁва́ти и҆́мѧ е҆го т҄ꙋ  . и҆ вꙁы́щете и҆ въни́дете та́мо · И҆ принесе́те т҄ꙋ вс҄есъжже́нїа ваша и҆ тре́бы ваша и҆ приноше́нїа ваша . и҆ мл҃твы ваша и҆ во́лнаа ваша . и҆сповѣ́данїа ваша , и҆ первенца̀ воло́въ вашихъ , и҆ ѻ҆ве́цъ вашихъ · И҆ да ꙗ҆́сте та́мо преⷣ гм҃ъ бм҃ъ вашимъ . и҆ въꙁвесели́тесѧ ѻ҆ все́мъ , на не́же въꙁложи́те рꙋкѝ ваша в҄ы и҆ до́мове ваши , ꙗ҆́ко т҄ѧ блⷵви́лъ е҆сть г҃ь б҃ъ тво́и · да не сътворите т҄ꙋ по всемꙋ̀ е҆ликоже творите ꙁд̑ѣ днⷵь , кожⷣо ѹ҆гоⷣно преⷣ собою · Нѣ́сте б҄о пришлѝ до нн҃ѣ въ поко́и . въ прича́стїе е҆же г҃ь б҃ъ вашъ дае́тъ ва́мъ · Но̑ е҆гда̀ пре́идете і҆ѻ҆рда́нъ и҆ всели́тесѧ на ꙁемлѝ ю҆́же г҃ь б҃ъ ваш̾ причасти́тъ вамъ , и҆ поко́итъ ваⷵ ѿ всѣ́хъ вра́гъ ва́шиⷯ и҆же ѻ҆́крⷵтъ ваⷵ , и҆ всели́тесѧ беꙁ̾ събла́ꙁна · И҆ бꙋ́деⷮ мѣ́сто и҆дѣже и҆ꙁбере́тъ г҃ь б҃ъ вашъ приꙁва́ти и҆мѧ е҆го т҄ꙋ · Тꙋ принесе́те вс҄е е҆ли́ко а҆ꙁъ ꙁаповѣ́даю вамъ днⷵе . вс҄есъжже́нїѧ ваша , и҆ тре́бы ваша . и҆ десѧти́ны ваша , и҆ начаⷮки рꙋ́къ вашиⷯ , и҆ всѧ́къ и҆ꙁбра́нъ даръ вашъ . е҆ли́ко ѻ҆бѣща́ете гв҃и б҃ꙋ ва́шемꙋ · И҆ въꙁвесели́тесѧ преⷣ гм҃ъ бм҃ъ ва́шимъ , в҄ы и҆ сн҃ове ва́ши , и҆ дще́ри ваши , и҆ рабы̀  , и҆ рабы́нѧ ваша , и҆ левѷти и҆же ѹ҆ вратъ ва́шиⷯ , ꙗ҆́ко нѣ́сть иⷨ ча́сти н҄и жре́бїа с ва́ми · Блюдѝ себѐ са́мъ не приносѝ вс҄есъжже́нїа свое̑го въ всѧ́комъ мѣ́стѣ е҆го́же а҆ще въꙁлю́биши · Но̑ в мѣ́сте е҆же и҆ꙁбере́тъ г҃ь б҃ъ твои въ е҆ді́номъ грⷣа твоих̾ . т҄ꙋ да принесе́ши вс҄есъжже́нїе твоѐ , и҆ т҄ꙋ сътвори́ши вс҄е е҆ли́ко а҆ꙁъ ꙁаповѣда́ю тебѣ днⷵь · Но̑ всⷨѣ хотѣ́нїемъ дш҃а твое̑а . да же́ртвꙋеши и҆ ꙗ҆́жь мѧ́са , по блⷵвенїю г҃а б҃а твое̑го и҆же дадѐ тебѣ въ всⷯѣ гра́дѣх̾ твои̑хъ , нечи́сты и҆ тебѣ , и҆ чи́стыи въкꙋ́пѣ да ꙗ҆́стъ ѧ҆̀ , ꙗ҆́ко се́рнꙋ и҆ е҆ле́нь · Ра́ꙁвѣ кро́ви да не ꙗ҆́сте , на́ ꙁемлю пролива́ите ю҆̀ а҆ки во́дꙋ . Не въꙁмо́жеши ꙗ҆́сти въ гра́дⷯѣ свои̑х̾ десѧти́ны , пшени́ца твое̑ѧ и҆ вина̀ твое̑го , и҆ е҆ле́ѧ твое̑го . первенца̀ воло́въ свои̑хъ , и҆ ѻ҆ве́цъ свои̑хъ , и҆ вс҄ѧ ѻ҆бѣти е҆же ѻ҆бѣща́еши , і҆ и҆сповѣ́данїа ваша , и҆ прино́съ рꙋкъ ва́ших̾ · Но̑ преⷣ гм҃ъ бм҃ъ свои̑мъ да ꙗ҆́си ѧ҆̀ въ мѣ́сте и҆дѣже и҆ꙁбереⷮ г҃ь б҃ъ твои себѣ · Ты̑ и҆ сн҃ъ твои и҆ дще́ри твоа̀ и҆ ра́бъ твои и҆ раба̀ твоѧ̀ , и҆ левѷтиⷩ‍҇ , и҆ прише́лецъ , и҆же въ гра́дⷯѣ твоиⷯ , и҆ въꙁвесели́шасѧ преⷣ гм҃ъ бм҃ъ твоиⷨ ѻ҆ всеⷨ на не́же воꙁложи́ши рꙋкꙋ твою̀ · Блюдѝ себѐ са́мъ да не ѻ҆ставлѧ́еши левѷтинина въ вс҄е вре́мѧ до́ндеже е҆си жи́въ на ꙁемлѝ · А҆́ще же раꙁ̾шири́тъ г҃ь б҃ъ предѣ́лы твоѧ̀ , ꙗ҆коже т҄и е҆сть гл҃а и҆ рече́ши да ꙗ҆́мъ мѧ́са . а҆ще въсхо́щетъ дш҃а твоѧ̀ ꙗ҆ко ꙗ҆́сти мѧ́са . въ все́мъ похотѣ́нїю дш҃а твое̑ѧ да ꙗ҆́си мѧ́са · А҆́ще же пода́ле мѣ́сто ѿ тебѐ е҆же и҆ꙁбере́тъ г҃ь б҃ъ тво́и , приꙁыва́ти и҆́мѧ е҆го т҄ꙋ · и҆ тре́бꙋ положи́ши ѿ воло́въ свои̑хъ , и҆ ѿ ѻ҆ве́цъ свои̑хъ ꙗ҆́же да́стъ тебѣ б҃ъ твои . ꙗ҆́коже ꙁаповѣ́даⷯ тебѣ , да ꙗ҆́си въ гра́дѣхъ твоиⷯ по похотѣнїю дш҃а твое̑ѧ · Ꙗ҆́коже сѧ ꙗ҆́стъ серна̀ и҆ е҆ле́нь . такоже да ꙗ҆си ѧ̀ , нечи́стыи тебѣ и҆ чи́стыи та́кожде да ꙗ҆дѧ́тъ · Во́ньми крѣ́пце да не ꙗ҆́си кро́ви , кро́вь б҄о е҆сть дш҃а е҆го . да не ꙗ҆́ст̾сѧ дш҃а с мѧ́сы · да не ꙗ҆́сте еа̀ , н҄о на́ ꙁемлю пролива́ите ѧ҆̀ а҆ки во́дꙋ , да не ꙗ҆́си ю҆̀ . да бл҃го тебѣ бꙋ́детъ и҆ сн҃омъ твои̑мъ по тебѣ въ вѣ́ки · А҆́ще сътвори́ши с҄е , е҆же добро̀ и҆ ѹ҆гⷣоно е҆сть преⷣ гм҃ъ бм҃ъ твои̑мъ · Ра́ꙁвѣ ст҃аѧ твоѧ̀ и҆же бꙋ́деⷮ тебѣ , и҆ ѻ҆бѣты твоѧ̀ въꙁе́мъ да прїи́деши на мѣ́сто , и҆дѣже и҆ꙁбере́тъ г҃ь б҃ъ твои ѻ́но себѣ , приꙁва́ти и҆мѧ е҆го т҄ꙋ · И҆ да сътвори́ши вс҄ѧсъжже́нїѧ твоѧ̀ , мѧ́са же и҆ кровь въꙁнесе́ши на ѻ҆лтарь г҃а б҃а твое̑го . кровь же тре́бъ твои̑х̾ . да пролїе́ши преⷣ степе́ни ѻ҆лта́рѧ б҃а твое̑го , а҆ мѧ́са да ꙗ҆́си · Снабдѝ и҆ послꙋш́аи и҆ да сътвори́ши вс҄ѧ словеса̀ ꙗ҆́же а҆ꙁъ ꙁаповѣ́даю тебѣ днⷵь . да бл҃го т҄и бꙋдеⷮ и҆ сн҃омъ твоиⷨ по тебѣ въ вѣ́ки · А҆́ще сътвори́ши добро̀ и҆ ѹ҆го́дно прⷣе гм҃ъ твои̑мъ · А҆́ще же потребиⷮ б҃ъ страны̀ , в нѧже вхо́диши т҄ы та́мо прїѧ́ти ꙁе́млю и҆хъ ѿ лица твое̑го , и҆ прїимеши ю҆̀ и҆ всели́шисѧ въ ꙁе́млю и҆хъ · Блюдѝ себѣ са́мъ не въꙁы́щи въ слѣ́дъ и҆т҄и и҆хъ , по потребле́нїю и҆хъ ѿ лица̀ твое̑го . не въꙁыщѝ богоⷡ‍҇ и҆хъ гл҃ѧ . ка́ко творѧ́тъ страны̀ сїа бого́мъ свои̑мъ , сътворю̀ и҆ аⷥ · да не сътвори́ши г҃ꙋ б҃ꙋ свое̑мꙋ та́ко , похꙋ́лено бо е҆сть е҆го́же г҃ь ненави́диⷮ . сътвори́ша бого́мъ свои̑мъ . ꙗ҆ко сн҃ы своѧ и҆ д̾щери своѧ ж̾гꙋтъ ѻ҆гнеⷨ бого́мъ и҆мъ · Вс҄е сло́во е҆же а́ꙁъ ꙁаповѣ́даю тебѣ днⷵь , с҄е снабдѝ твори́ти . да не приложи́ши к семꙋ̀ н҄и ѹ҆́и̑меши ѿ него̀ ·
Глⷡ‍҇а , г҃і · А ще въста́неⷮ въ тебѣ прⷪ‍҇ркъ и҆л҄и видѧ̀ со́нъ , и҆ да́стъ тебѣ ꙁна́менїѧ и҆ чюдеса̀ · и҆ прїиде ꙁна́менїе и҆л҄и чю́до е҆же бꙋ́детъ гл҃ати рекі́и , и҆́демъ да послꙋж́имъ бо́гоⷨ и҆нѣмъ , и҆хже не вѣ́сте · да не послꙋшаете гл҃ъ пррⷪ‍҇ка того̀ , и҆л҄и ви́дѧщаго со́нъ то́и . ꙗ҆ко и҆скꙋша́етъ г҃ь б҃ъ васъ ѹ҆вѣдѣти а҆́ще лю́бите г҃а б҃а ва́шеⷢ‍҇ всѣмъ срⷣцемъ ва́шимъ и҆ все́ю дш҃ею ва́шею · По г҃ѣ бѕ҃ѣ ва́шемъ , да хо́дите и҆ того бои́тесѧ , и҆ ꙁа́повѣди е҆го снабдите . и҆ гла́са е҆го да послꙋшае̑те и҆ томꙋ послꙋж́ите , и҆ к немꙋ̀ прилепи́тесѧ · И҆ прⷪ‍҇ркъ то́й и҆л҄и ви́дѧи со́нъ да ѹ҆́мреⷮ · Гл҃алъ б҄о е҆сть прельсти́ти т҄ѧ ѿ г҃а б҃а твое̑го и҆ꙁвеⷣшаго тѧ и҆ꙁ̾ ꙁемлѧ е҆гѷпеⷮскїа и҆ꙁба́вльшаго тѧ и҆ꙁ рабо́ты · Хотѧ́ще съврати́ти т҄ѧ с пꙋтѝ , и҆же ꙁаповѣ́да тебѣ г҃ь б҃ъ тво́и ходи́ти во́нь . сего̀ ра́ди погꙋби́те сами ꙁло́е ѿ васъ · А҆́ще же молиⷮ т҄ѧ браⷮ твои сн҃ъ мт҃ри твоеѧ̀ и҆л҄и сн҃ъ твои и҆л҄и дщѝ твоа̀ , и҆л҄и жена̀ ло́на твое̑го , и҆л҄и дрꙋгъ твой то́ченъ дш҃и твое́й , ѻ҆та́и гл҃ѧ . и҆́демъ и҆ послꙋ́жимъ бо́гомъ и҆нѣм̾ , и҆хже не ви́дѣ т҄ы н҄и ѿц҃ы твоѝ · ѿ бого́въ странъ ꙗ҆же ѻ҆́крⷵтъ насъ , приближа́ющиⷯсѧ тебѣ , и҆л҄и да́лниⷯ ѿ тебѐ , ѿ конца ꙁемлѝ до конца̀ ꙁемлѝ · Не восхощѝ и҆тѝ с ниⷨ , ни́же послꙋш́аи е҆го . и҆ да не пощади́тъ ѻ҆́ко твое на него , и҆ не въꙁлюбѝ е҆го и҆ да не прикры́еши е҆го · Воꙁвѣща́ѧ воꙁвѣстиши ѻ҆ немъ . и҆ рꙋка твоа̀ да бꙋдеⷮ на не́мъ въ пр́ьвыхъ побитї ѝ , и҆ рꙋкѝ всѣхъ людїи послѣждь · И҆ побїе́те е҆го ка́менїемъ и҆ ѹ҆́мретъ , ꙗ҆́ко въꙁыска́лъ е҆сть ѻ҆брати́ти тебѐ ѿ г҃а б҃а твое̑го , и҆ꙁвеⷣшаго т҄ѧ и҆ꙁъ ꙁемлѧ̀ е҆гѷпеⷮски ѿ до́мꙋ рабо́ты · И҆ ве́сь і҆и̑л҃ь ѹ҆слы́шавъ ѹ҆бои́тсѧ и҆ не приложи́тсѧ посемъ сътвори́ти по словеси семꙋ̀ ѕло́мꙋ и҆же въ ваⷵ · А҆́ще л҄и ѹ҆слы́шиши въ е҆ді́номъ ѿ граⷣ ꙗ҆́же г҃ь б҃ъ да́етъ тебѣ всели́тисѧ т҄ꙋ гл҃ющихъ · И҆ꙁыидо́ша мꙋжѝ беꙁ̾ꙁаконїи ѿ наⷵ , и҆ ѿврати́ша живꙋщ́аѧ въ гра́дѣхъ и҆хъ гл҃юще . и҆́демъ да послꙋж́им̾ бого́мъ и҆́нѣмъ , и҆́хже не вѣ́сте · И҆ да въꙁы́щеши и҆ вопраша́еши и҆ ѻ҆бы́щеши ѕѣло . и҆ сеⷤ‍ⷷ л҄и и҆́стинно сло́во бы́сть ꙗ҆́вѣ , и҆ похꙋ́ленїе е҆сть въ ваⷵ · Се̑ ѹ҆бива́ѧ ѹ҆бїе́ши вс҄ѧ живꙋщ́аа въ гра́дѣ ѻ҆́ноⷨ ѹ҆бо́емъ ме́чнымъ . и҆ въꙁложе́нїем̾ да въꙁложи́ши и҆хъ и҆ вс҄ѧ ꙗ҆же в ниⷨ · И҆ ве́сь пл́ѣнь е҆го събере́ши и҆ в распꙋтїихъ е҆го . и҆ да ꙁапали́ши граⷣ ѻ҆́гнеⷨ и҆ всю̀ коры́сть е҆го всѧ́ческы преⷣ гм҃ъ бм҃ъ твои̑мъ , и҆ бꙋ́детъ пꙋстъ въ вѣ́ки , не въꙁ̾гра́дитсѧ посе́мъ · да приложиⷮсѧ ничто́же ѿ положенїѧ в рꙋцѣ твоѝ . да ѿвратиⷮ б҃ъ ѿ ꙗ҆́рости гнѣвъ сво́и , и҆ да́сть т҄и млⷵть и҆ помилꙋет̾ т҄ѧ и҆ ѹ҆мно́жиⷮ т҄ѧ ꙗ҆́коⷤ‍ⷷ е҆сть гл҃а тебѣ , и҆ ꙗ҆́коже сѧ е҆сть клѧ̀ г҃ь ѿц҃емъ ва́шимъ · А҆́ще послꙋша́еши гласа г҃а б҃а твое̑го , и҆ снабди́ши вс҄ѧ ꙁа́повѣди е҆го , ꙗ҆́же а҆ꙁъ ꙁаповѣ́даю тебѣ дне́сь . твори́ти добро̀ и҆ ѹ҆гоⷣно преⷣ гм҃ъ бм҃ъ твоиⷨ ·
Глⷡ‍҇а , д҃і · Сн҃ове б҄о вы̀ г҃а б҃а ва́шего да не рѣж́етесѧ , и҆ не воꙁложи́те плѣши межѝ ѻ҆чи́ма ва́шима на ме́ртвемъ · Ꙗ҆́ко лю́дїе ст҃и е҆сте гв҃и б҃ꙋ ва́шемꙋ . тебѐ б҄о и҆ꙁбра́лъ е҆сть г҃ь б҃ъ твои бы́ти е҆мꙋ себѣ лю́демъ преподобныⷨ ѿ всѣхъ стра́нъ ꙗ҆же на лицы̀ ꙁемлѝ . да не ꙗ҆́сте всего̀ скверна́ва · Се въ ско́тѣхъ да ꙗ҆́сте , теле́цъ ѿ говѧⷣ а҆гнецъ ѿ ѻ҆веⷰ‍҇ , и҆ коꙁе́лъ ѿ коⷥ . е҆ле́нѧ и҆ се́рнꙋ и҆ бꙋ́иволицꙋ , и҆ ла́нѧ , ꙁꙋ́бръ , и҆ ѻ҆нагръ , саи̑га́къ , и҆ всѧⷦ‍҇ ско́тъ на́ двое дѣ́лѧ па́ꙁногти , и҆ копы́то на́ двое копы́тѧ . и҆ въꙁносѧ̀ жва́нїе во ско́тѣ сїѧ̀ да ꙗ҆́сте · И҆ сиⷯ да не ꙗ҆́сте ѿ въꙁносѧ́щихъ жва́нїе , и҆ ѿ дѣлѧ́щихъ па́ꙁногти на́ двое , н҄о копы́та не копы́тѧщиⷯ , велблю́да и҆ ꙁа́ѧца ꙗ҆́ко въꙁносѧⷮ жва́нїа сїи н҄о копы́та не копы́тѧтъ нечи́сто с҄и вамъ  · И҆ свинїа̀ ꙗ҆́ко на́ двое дѣ́лѧⷮ па́ꙁногти , и҆ копы́та копы́тиⷮ сїѧ же жва́нїа не жꙋе́тъ нечи́ста с҄и ва́мъ е҆сть ѿ мѧ́са и҆хъ да не ꙗ҆́сте и҆ мр҃твечи́не и҆хъ да не прикаса́етесѧ · И҆ сїѧⷤ‍ⷷ да ꙗ҆́сте ѿ всѣх̾ и҆же въ водѣ , е҆мꙋже е҆сть пе́рїе и҆ чешꙋѧ̀ ты́и да ꙗ҆́сте . и҆ всемꙋ̀ е҆мꙋже нѣсть пе́рїа ни чешꙋѧ̀ да не ꙗ҆сте нечи́ста т҄а ваⷨ · И҆ вс҄ю пти́цꙋ чи́стꙋ да ꙗ҆́сте · И҆ сиⷯже да не ꙗ҆́сте ѿ ниⷯ ѻ҆рла̀ , и҆ но́га , и҆ ѻ҆рла̀ мо́рскаго , и҆ неꙗ҆́сыти , и҆кти́на и҆ подо́бныа сиⷨ · И҆ вра́на  , и҆ врабїѧ̀ . и҆ вы́пелица . и҆ сꙋхола́плѧ и҆ ꙗ҆́стреба и҆ подо́бныа сиⷨ , и҆ вра́на но́щнаго , и҆ лилика , и҆ подо́бнаѧ симъ · И҆ е҆родїѻ́на , и҆ ле́бедѧ і҆ и́винъ , и҆ катара́кта , и҆ вдо́да · И҆ но́щнаго нетопырѧ , и҆ сыча̀ , и҆ теслоно́са , и харадрїѻ́на и҆ подо́бныа сиⷨ , и҆ порфирїѻ́на  · И҆ вс҄ѧ га́ды пти́ческїа нечи́ста сїѧ ва́мъ , да не ꙗ҆́сте ѿ нихъ · Всѧ́кꙋ пти́цꙋ чи́стꙋ да ꙗ҆́сте . все ꙗ҆́же мр҃твечины да не ꙗ҆сте ѻ҆битал̾никꙋ и҆же въ гра́дѣ да да́сте и҆ да ꙗ҆́стъ , и҆л҄и да ѿда́сте стра́н̾никꙋ , ꙗ҆́ко лю́дїе ст҃и е҆сте гв҃и б҃ꙋ ва́шемꙋ , да не свари́ши ꙗ҆́гнѧте въ мле́цѣ ма́тери е҆го · десѧти́ны да ꙗ҆́си ѿ всего̀ пло́да сѣмени свое̑го , плⷣо ниⷡ‍҇ твои̑хъ ѿ го́да до го́да · да ꙗ҆́си ѧ҆̀ преⷣ гм҃ъ бм҃ъ свои̑мъ на мѣ́стѣ и҆дѣже и҆ꙁбере́тъ г҃ь б҃ъ твои , приꙁыва́ти и҆́мѧ е҆го т҄ꙋ . та́мо да принесе́ши десѧти́нꙋ пшени́ца твое̑ѧ и҆ вина̀ твое̑го , і҆ е҆ле́а твое̑го , и҆ прьвене́цъ воло́въ твоиⷯ и҆ ѻ҆ве́цъ твоиⷯ , да сѧ наѹ҆чи́ши боѧ́тисѧ г҃а б҃а твое̑го вс҄ѧ дн҃и · А҆́ще л҄и дале́че бꙋ́деⷮ пꙋтеⷨ ѿ тебѐ и҆ не воꙁмо́жеши донестѝ и҆хъ , ꙗ҆ко дале́че мѣ́сто ѿ тебѐ , е҆же и҆ꙁбере́тъ г҃ь б҃ъ твои , приꙁывати и҆мѧ е҆го т҄ꙋ , ꙗ҆ко блⷵви т҄ѧ г҃ь б҃ъ твои · Тогда̀ ѿдасѝ сїе на ценѣ и҆ во́ꙁмеши цѣнꙋ̀ в рꙋ́кꙋ свою̀ , и҆ да и́деши въ мѣсто е҆же и҆ꙁбере́тъ г҃ь б҃ъ твои себѣ · И҆ да́си цѣнꙋ на всеⷨ на не́же т҄и помы́слиⷮ дш҃а твоѧ̀ на волы̀ и҆ ѻ́вцы и҆л҄и на вино̀ , и҆л҄и на ѻ҆ло́винꙋ и҆л҄и на вс҄е на не́же помышлѧеⷮ дш҃а твоѧ , и҆ да ꙗ҆́си т҄ꙋ преⷣ гм҃ъ бм҃ъ твои̑мъ . да въꙁвесели́шисѧ т҄ы и҆ до́мъ твои · Левѷтинъ же и҆же въ гра́дѣхъ твои̑хъ , не ѻ҆ста́виши е҆го ꙗ҆́ко нѣ́сть е҆мꙋ ча́сти , ни жре́бїа с тобо́ю · По тре́хъ лѣтехъ да и҆ꙁнесе́ши вс҄ю десѧти́нꙋ жи́тъ свои̑хъ в т҄о лѣто ѻ҆́но да положи́шї ю҆̀ въ гра́дѣхъ свои̑хъ · И҆ прїидетъ левѷтинъ ꙗ҆́ко нѣсть е҆мꙋ ча́сти , н҄и жре́бїа с тобо́ю и҆ прише́лецъ и҆ сирота̀ и҆ вдова̀ , ꙗ҆же въ гра́дѣхъ твоиⷯ . да ꙗ҆дѧ́тъ и҆ насы́тѧтсѧ и҆ блⷵвиⷮ т҄ѧ г҃ь б҃ъ тво́и въ всѣхъ дѣлехъ твоиⷯ ꙗ҆́же а҆ще сътвориши ·
Глⷡ‍҇а , е҃і · Въ сеⷣмо́е лѣто да сотвори́ши ѿпꙋще́нїе . си́ же ꙁа́повѣдь ѿпꙋще́нїа , да ѻ҆ста́виши ве́сь до́лгъ свои иⷨже дл́ъжеⷩ‍҇ ближнїи тебѣ . и҆ бра́та своеⷢ‍҇ не стѧжѝ ꙗ҆́ко нарече́сѧ ѿпꙋще́нїе г҃ꙋ б҃ꙋ твое̑мꙋ · ѿ стра́н̾ника да стѧ́жеши , е҆ли́ко ти е҆сть ѹ҆ него̀ . а҆ бра́тꙋ свое̑мꙋ ѿпꙋще́нїе да сътвори́ши до́лга твое̑го ꙗ҆́ко нѣсть доста́точенъ · Сего̀ ради словесѝ блⷵве́нїеⷨ , блⷵви́тъ т҄ѧ г҃ь б҃ъ твои . въ ꙁемлѝ ю҆же т҄и г҃ь б҃ъ дае́тъ въ прича́стїе прїѧ́ти ю҆̀ · А҆́ще же слꙋ́хомъ послꙋша́ете гла́са г҃а б҃а ва́шего , снабдѣти и҆ твори́ти вс҄ѧ ꙁа́повѣди сїѧ , ꙗ҆́же а҆́ꙁъ ꙁаповѣ́даю тебѣ днесь · Ꙗ҆́ко г҃ь б҃ъ твои блⷵви́лъ т҄ѧ е҆сть ꙗ҆́коⷤ‍ⷷ ти е҆сть гл҃алъ . и҆ въ ꙁаи́мъ да́си страна́мъ мно́гимъ , ты́ же не ꙁа́имеши . и҆ ѻ҆блада́еши т҄ы страна́ми мно́гами , тобо́ю же не ѻ҆блада́ютъ ни̑кто̀ · А҆́ще л҄и бра́тъ ѿ бра́тїа твоеѧ̀ бꙋ́детъ тебѣ недоста́точеⷩ‍҇ , въ е҆ді́номъ граⷣ твоиⷯ въ ꙁемлѝ ю҆же г҃ь б҃ъ тво́и да́етъ тебѣ . да не ѿврати́ши срⷣца твое̑го , ни съж̾мѝ рꙋкѝ твое̑ѧ преⷣ бра́томъ твои̑мъ просѧ́щимъ · Прострѣнїемъ прострѝ рꙋ́кꙋ твою̀ е҆мꙋ . и҆ вꙁа́имъ да да́си е҆мꙋ е҆ли́ко про́сиⷮ . и҆ е҆ли́ко е҆мꙋ недоста́нетъ · Блюдѝ себѐ саⷨ да не бꙋ́детъ слово та́ино въ срⷣцы твое̑м̾ беꙁако́нїа гл҃ѧ . приспѣе́тъ сеⷣмое лѣто , ѿпꙋще́нїа · И҆ съꙁло́бит̾ ѻ҆́ко твоѐ бра́тꙋ твое̑мꙋ просѧ́щемꙋ , и҆ не да́си е҆мꙋ , и҆ въꙁопїетъ на́ тѧ къ гв҃и , и҆ бꙋ́детъ т҄и грѣхъ велиⷦ‍҇ · данїе̑мъ да́си е҆мꙋ , и҆ ꙁанѧ́тїемъ ꙁа́имеши е҆мꙋ , е҆ли́коже а҆ще про́сиⷮ ѹ҆ тебѐ , не съжа́ли с҄и въ срⷣцы своеⷨ , даю́щꙋ т҄и е҆мꙋ · Ꙗ҆́ко сего̀ ради сло́ва блⷵви́тъ т҄ѧ г҃ь б҃ъ тво́и въ всѣх̾ дѣ́лехъ твои̑хъ , и҆ на вс҄е на не́же въꙁложи́ши рꙋ́кꙋ твою̀ · И҆б҄о не ѻ҆скꙋдѣеⷮ ндоста́точеⷩ‍҇ въ ꙁемлѝ твое́и , сего̀ ради аⷥ ꙁаповѣ́даю слово с҄е гл҃ѧ . ѿвръꙁа́ѧ ѿве́рꙁи рꙋцѣ своѝ бра́тꙋ твое̑мꙋ ни́ще мꙋ , и҆ просѧ́щемꙋ на ꙁемлѝ твое́и · А҆́ще л҄и прода́стъсѧ к тебѣ браⷮ тво́и е҆врѣа́нинъ и҆л҄и е҆вреа́нынѧ да т҄и рабо́тае̑тъ ѕ҃ лѣтъ . въ сеⷣмо́е же да ѿпꙋс́тиши е҆го свобоⷣна ѿ себѐ · А҆́ще же пꙋ́стиши е҆го свобоⷣна ѿ себѐ , да не ѿпꙋстиши е҆го тща̀ . па́мѧтное е҆мꙋ да ѹ҆гото́виши ѿ ѻ҆ве́цъ свои̑хъ и҆ ѿ пшени́ца свое̑ѧ и҆ ѿ вина̀ твое̑го , ꙗ҆́коже т҄ѧ блⷵвиⷮ г҃ь б҃ъ тво́и и҆ да да́си е҆мꙋ · И҆ помѧнѝ ꙗ҆́ко ра́бъ и҆ ты̀ б҄ѣ , въ ꙁемлѝ е҆гѷпеⷮстеи и҆ свободи т҄ѧ г҃ь б҃ъ тво́и ѿтꙋдꙋ · Сего ра́ди и҆ а҆ꙁъ ꙁаповѣ́даю тебѣ твори́ти сло́во с҄е · А҆́ще же гл҃етъ к тебѣ не ѿидꙋ ѿ тебѐ ꙗ҆ко въꙁлю́биⷯ т҄ѧ и҆ доⷨ твои . и҆ ꙗ҆́ко лю́бо е҆мꙋ е҆сть ѹ҆ тебе · да прїимеⷲ ши́ло , и҆ провръти́ши е҆мꙋ ѹ҆́хо преⷣ две́рми ѹ҆ степе́ни . и҆ бꙋдеⷮ ти раб̾ въ вѣ́ки , и҆ рабѣ свое́и да сотвори́ши та́кожⷣе · И҆ да не бꙋдеⷮ же́стока преⷣ тобо́ю ѿпꙋща́емыⷨ ѿ тебѐ свобоⷣно . ꙗ҆́ко и҆стѧ́женꙋю м̾ꙁдꙋ рабо́таⷧ‍҇ т҄и е҆сть , ѕ҃ , лѣтъ . и҆ блⷵви́т̾ т҄ѧ г҃ь б҃ъ тво́и въ всеⷨ е҆же твори́ши · И҆ всѧ́къ первене́цъ роже́н̾ныи ѿ волоⷡ‍҇ твои̑хъ и҆ ѻ҆ве́цъ твоиⷯ . мꙋжескъ поⷧ‍҇ да ѻ҆ст҃иши гв҃и б҃ꙋ твое̑мꙋ , и҆ да не дѣ́лаеши первенце́мъ ѿ ю҆нцевъ  , и҆ да не стриже́ши прьвенца̀ въ ѻ҆́вцахъ твои̑хъ · Преⷣ гм҃ъ бм҃ъ твои̑мъ да ꙗ҆́си ѧ҆̀ ѿ лѣта до лѣта , въ мѣсте и҆дѣже и҆ꙁбере́тъ г҃ь б҃ъ тво́и , т҄ы и҆ до́мъ тво́и · А҆́ще л҄и на не́мъ бꙋдеⷮ порече́нїе , храмота̀ , и҆л҄и слѣпота̀ и҆ вс҄е порече́нїе ѕло́е да не положи́ши и҆̀ тре́бы г҃ꙋ б҃ꙋ твое̑мꙋ · Въ гра́дѣх̾ твоиⷯ да ꙗ҆́си ѧ҆̀ , нечи́стыи и҆ чи́стыи ѹ҆ тебѐ . та́кожде да ꙗ҆́сте ꙗ҆ко и҆ сернꙋ и҆ е҆ле́нѧ , ра́ꙁвѣ кро́ви да не ꙗ҆́си , на́ ꙁемлю пролива́и и҆̀ а҆ки во́дꙋ ·
Глⷡ‍҇а , ѕ҃і · Снабдѝ мⷵцъ но́выхъ , и҆ да твори́ши . па́схꙋ гв҃и б҃ꙋ твое̑мꙋ . ꙗ҆ко въ мⷵцъ но́выи и҆ꙁведы́и т҄ѧ и҆ꙁъ е҆гѷп̾та но́щїю · И҆ да жрътвꙋе̑ши па́схꙋ гв҃и б҃ꙋ твое̑мꙋ . ѻ҆́вца и҆ говѧ́да , въ мѣ́сте е҆же и҆ꙁбере́тъ г҃ь б҃ъ тво́и себѣ приꙁыва́ти и҆́мѧ е҆го т҄ꙋ · да не ꙗ҆́сѝ в н҄ю ква́са . ꙁ҃ , дн҃їи . да ꙗ҆́си в н҄ѧ ѻ҆прѣ́сноки хлѣб̾ ѕло́бныи ꙗ҆́ко съ т̾ща́нїемъ и҆ꙁыидо́сте и҆ꙁъ е҆гѷпта да помина́ете дн҃ь и҆схо́да ва́шего . ѿ ꙁемлѧ̀ е҆гѷпетъски , вс҄ѧ дн҃и жи́тїѧ ва́шего · да не ꙗ҆́ви́тсѧ тебѣ ква́сно въ всѣхъ предѣ́лѣхъ твои̑хъ . ꙁ҃ . дн҃їи . и҆ да не ѻ҆бъвечерѣ́етъ ѿ мѧ́съ ꙗ҆́же пожрете къ ве́черꙋ . въ а҃ . дн҃ь . до ѹ҆́трїѧ · Не воꙁмо́жеши требова́ти па́схи н҄и въ е҆ді́номъ же гра́дъ твоиⷯ ꙗ҆же г҃ь б҃ъ тво́и дае̑тъ тебѣ · Но̑ въ мѣ́сте е҆же и҆ꙁбере́т̾ г҃ь б҃ъ твои , приꙁыва́ти и҆́мѧ е҆го т҄ꙋ . т҄ꙋ требꙋ́еши па́схꙋ въ ве́черъ до ꙁа́хода сл҃нца , въ времѧ в не́же и҆ꙁыидо́сте и҆ꙁ̾ ꙁемѧ̀ е҆гѷпет̾ски , и҆ съвари́ши і҆ и҆спече́ши и҆ ꙗ҆́си на мѣ́сте и҆дѣже и҆ꙁбере́тъ г҃ь б҃ъ твои себѣ , и҆ въꙁ̾врати́шисѧ ꙁаѹ҆́тра і҆ и́деши въ доⷨ сво́и · ѕ҃ дн҃їи да ꙗ҆́си ѻ҆прѣ́сноки , въ седмы́и же дн҃ь и҆схо́дныи пра́ꙁдниⷦ‍҇ гв҃и б҃ꙋ твое̑мꙋ , да не сътвори́ши в н҄ѧ всѧ́каго дѣ́ла  · И҆ ꙁ҃ , недѣ́ль и҆спо́лненых̾ да сочте́ши себѣ , а҆ въ нача́ло же твое̑го се́рпа на жи́та . начни че́сти ꙁ҃ . недѣ́ль , и҆ да сътвори́ши пра́ꙁ̾дникъ недѣ́лныи гв҃и б҃ꙋ твое̑мꙋ . ꙗ҆́коже т҄и доспѣ́ет̾ рꙋка̀ , и҆ е҆ли́ко же да́сть т҄и . ꙗ҆́коже т҄ѧ блⷵвѝ г҃ь б҃ъ тво́и · И҆ въꙁвесели́шисѧ преⷣ гм҃ъ бм҃ъ твои̑мъ , т҄ы и҆ сн҃ъ тво́и и҆ д̾щѝ твоѧ , и҆ ра́бъ тво́и и҆ раба̀ твоѧ̀ , и҆ левѷтинъ и҆же въ гра́дѣхъ твои̑хъ , и҆ прише́лецъ и҆ сирота̀ , и҆ вдова̀ ꙗ҆́же въ ва́съ , въ мѣсте и҆дѣже и҆ꙁбере́тъ г҃ь б҃ъ тво́и себѣ , приꙁыва́ти и҆́мѧ е҆го т҄ꙋ · И҆ помѧне́ши ꙗ҆́ко раⷠ‍҇ б҄ѣ и҆ т҄ы въ ꙁемли е҆гѷпеⷮстеи , и҆ снабди́ши и҆ сътвори́ши ꙁа́повѣди е҆го · И҆ пра́ꙁд̾ниⷦ‍҇ кꙋщ̾ныи да сътвори́ши себѣ , ꙁ҃ дн҃їи , е҆гда̀ събере́ши ѿ ни́вы твое̑ѧ и҆ ѿ точи́ла твое̑го . и҆ да́ сѧ въꙁвесели́ши ѻ҆ пра́ꙁднице твоеⷨ , т҄ы и҆ сн҃ъ твои . и҆ д̾щѝ твоѧ̀ , и҆ ра́бъ и҆ раба̀ твоѧ̀ и҆ левѷт̾ и҆ прише́лец̾ и҆ сирота̀ и҆ вдова̀ , и҆же въ гра́дѣхъ твои̑хъ · ꙁ҃ дн҃їи да пра́ꙁднꙋ́еши гв҃и б҃ꙋ твое̑мꙋ , въ мѣсте и҆дѣж́е и҆ꙁбе́ретъ г҃ь б҃ъ себѣ приꙁыва́ти и҆́мѧ е҆го т҄ꙋ · А҆ще же блⷵвит̾ т҄ѧ г҃ь б҃ъ твой въ всⷯѣ жи́теⷯ твои̑хъ , и҆ въ всеⷨ дѣ́ле рꙋкъ твоиⷯ , и҆ бꙋ́деши веселѧ́сѧ · И҆ три́жды въ лѣто да ꙗ҆влѧ́етсѧ всѧ́къ мꙋжескъ по́лъ преⷣ гм҃ъ бм҃ъ твои̑мъ · На мѣ́стѣ е҆же и҆ꙁбра̀ г҃ь б҃ъ тво́и , въ пра́ꙁд̾никъ ѻ҆прѣ́сночныи , и҆ въ пра́ꙁдникъ недѣ́лныи , и҆ въ пра́ꙁниⷦ‍҇ кꙋщныи . И҆ да не ꙗ҆́ви́шисѧ преⷣ гм҃ъ бм҃ъ твои̑мъ то́щъ . ко́ждо по постиже́нїю рꙋкы̀ свое̑ѧ , по блⷵвенїю г҃а б҃а свое̑го и҆же да́лъ е҆сть тебѣ · Сꙋдїѧ̀ и҆ кни́гочїѧ поста́виши себѣ въ всѣ́хъ гра́дѣхъ твои̑хъ ꙗ҆́же г҃ь б҃ъ да́стъ тебѣ по племенемъ , да сꙋ́дѧтъ лю́демъ сꙋ́дъ пра́ведныи . да не ѹ҆кло́нѧтъ сꙋда̀ . ниже да ꙁрѧ́тъ на лица̀ ниже да во́ꙁмꙋтъ м̾ꙁды̀ . м̾ꙁда̀ б҄о ѻ҆слеплѧ́етъ ѻ҆́чи мꙋ́дрыхъ , и҆ ѿме́щетъ словеса пра́ведныхъ · Пра́веⷣне пра́веднаго въꙁыщытѐ , да поживетѐ . и҆ шеⷣше прїимѣте ꙁе́млю , ю҆́же г҃ь б҃ъ твои дае́тъ ва́мъ · да не насади́ши себѣ садо́въ ниже дре́ва подлѣ ѻ҆лта́рѧ г҃а б҃а твое̑го е҆же сътвори́ши себѣ и҆ да не поста́виши себѣ ка́пища е҆гоⷤ‍ⷷ въꙁненави́дѣ г҃ь б҃ъ тво́и ·
Глⷡ‍҇а , ꙁ҃і · И да не приведе́ши гв҃и б҃ꙋ твое̑мꙋ телца̀ н҄и ѻ҆вча́те на не́мже е҆сть порече́нїе , и҆ вс҄е сло́во ѕл҄о , ꙗ҆́ко хꙋ́лно гв҃и б҃ꙋ твое̑мꙋ е҆сть с҄е · А҆́ще же сѧ ѻ҆брѧ́щетъ ѹ҆ тебѐ въ е҆ді́номъ ѿ граⷣ твои̑хъ , ꙗ҆́же г҃ь б҃ъ дае́тъ тебѣ . мꙋжъ и҆л҄и жена̀ иⷤ‍ⷷ сътвори́т̾ ѕл҄о преⷣ гм҃ъ бм҃ъ твоиⷨ и҆ престꙋпиⷮ ꙁавѣтъ е҆го . и҆ шеⷣше послꙋж́итъ богоⷨ и҆́нѣмъ , и҆ покло́нитсѧ и҆мъ . сл҃нцꙋ и҆л҄и всемꙋ̀ ѿ нбⷵныⷯ е҆гоже нѣ́сть . повелѣлъ т҄и г҃ь · И҆ повѣдѧ́тъ т҄и с҄е е҆же ѹ҆слы́шиши , и҆ да въꙁы́щеши ѕѣ́ло , и҆ а҆ще с҄е и҆́стин̾но бꙋ́дет̾ сло́во ꙗ҆ко хꙋле́нїе с҄е бꙋдеⷮ въ і҆и̑л҃и . да и҆ꙁведе́ши чл҃ка , того̀ и҆л҄и женꙋ̀ т҄ꙋ ꙗ҆́же сътвори́ста дѣ́ло ѕло́е с҄е , при две́рех̾ и҆ побїете и҆̀ ка́менїемъ , и҆ да ѹ҆́мретъ . преⷣ двема̀ по́слꙋхома . и҆л҄и преⷣ трима̀ да ѹ҆́мретъ ѹ҆мира́ѧи да не ѹ҆мира́етъ е҆ді́нѣмъ по́слꙋхоⷨ · Рꙋка́ же по́слꙋхъ бꙋ́детъ на немъ пр́ьвое ѹ҆би́ти и҆̀ . и҆ рꙋка́ же всѣ́хъ людїи послѣж́дь . и҆ да и҆ꙁве́ржете ѕло́е ѿ ваⷵ самѣхъ · А҆́ще л҄и и҆ꙁнемо́жетъ сло́во ѹ҆ тебѐ въ сꙋдѣ , междꙋ кро́вїю и҆ кро́вїю . и҆ ме́ждꙋ сꙋдоⷨ и҆ сꙋ́дом̾ , и҆ ме́ждꙋ внѧ́тїе̑мъ внѧ́тїе , и҆ ме́жди прѣ́нїемъ прѣ́нїѧ · Є҆гда словеса̀ сꙋ́днаѧ въ гра́дѣхъ твои̑хъ бꙋ́детъ , т҄о въставъ въꙁы́идеши на мѣ́сто , е҆же и҆ꙁбереⷮ г҃ь б҃ъ тво́и приꙁва́ти и҆́мѧ е҆го т҄ꙋ . И҆ да вшеⷣши къ жерце́мъ и҆ левѷтомъ и҆ къ сꙋдїѝ и҆же бꙋдетъ въ ты́и дн҃и и҆ въꙁыска́вше въꙁвѣстѧ́тъ тебѣ сꙋ́дъ · И҆ сътвори́ши по словесѝ е҆же т҄и въꙁвѣстѧⷮ . и҆ ѿ мѣста и҆же т҄и и҆ꙁбере́тъ г҃ь б҃ъ тво́и приꙁыва́ти и҆мѧ е҆го т҄ꙋ · И҆ да снабдиши ѕѣло твори́ти въ все́мъ е҆ли́ко ꙁако́нъ положи́тсѧ тебѣ · По ꙁако́нꙋ и҆ по сꙋдꙋ̀ и҆же рекꙋтъ тебѣ сътвори́ти да сѧ не ѹ҆кло́ниши ѿ словесѝ е҆же и҆ꙁвѣстѧⷮ тебѣ , н҄и на́ десно н҄и на́ лѣво · И҆ чл҃къ и҆же сътвори́тъ преꙁрѣнїе не послꙋшати жерца̀ , преⷣстоа́щаго слꙋжи́ти во и҆́мѧ г҃а б҃а твое̑го и҆л҄и сꙋдїѧ и҆же въ ты́и дн҃и бꙋ́детъ . да ѹ҆́мреⷮ чл҃къ то́и . и҆ да и҆ꙁвержеши ѕло́е ѿ і҆ил҃ѧ · И҆ вс҄и лю́дїе ѹ҆слы́шавше ѹ҆боѧ́тсѧ и҆ не беществꙋ́ютъ посем̾ · А҆ще же вни́деши въ ꙁе́млю ю҆́же г҃ь б҃ъ дае́тъ тебѣ въ прича́стїе и҆ прїимеши ю҆̀ , и҆ всели́шисѧ на не́и , и҆ рече́ши поста́влю кн҃ѕѧ себѣ ꙗ҆ко и҆́ныѝ страны̀ , ꙗ҆́же ѻ҆́крⷵтъ на́съ · Поста́вѧ да поста́виши себѣ кн҃ѕѧ е҆гоже и҆ꙁберетъ г҃ь б҃ъ твои ѿ бра́тїа твое̑ѧ да поста́виши себѣ кн҃ѕѧ , да не въꙁмо́жеши себѣ поста́вити кн҃ѕѧ чл҃ка чю́ждаго , е҆же нѣ́сть бра́тъ твои · И҆ да не ѹ҆мно́житъ себѣ ко́нь и҆ да не въꙁврати́тъ людїи въ е҆гѷпетъ , ꙗ҆́ко да не ѹ҆мно́жиши себѣ ко́нь . г҃ь б҄о рече ва́мъ не приложи́те въꙁврати́тисѧ въспѧ́ть посе́мъ · И҆ да не ѹ҆мно́жит̾ себѣ жеⷩ‍҇ да не съврати́тсѧ срⷣце е҆го , и҆ сребра̀ и҆ ꙁла́та не ѹ҆мно́житъ себѣ ѕѣ́ло · И҆ бꙋдетъ е҆гда̀ сѧ́детъ на столѣ вла́сти свое̑ѧ . да въпи́шетъ себѣ ꙁако́нъ сїи въ кни́ги ѿ жре́цъ и҆ ѿ левѷтъ · И҆ да бꙋдеⷮ е҆мꙋ и҆ да чте́т̾ по всѧ дн҃и жи́тїѧ свое̑го да сѧ наѹ҆́читъ боꙗ҆́тисѧ г҃а б҃а свое̑го , и҆ да снабди́тъ вс҄ѧ ꙁа́повыди сїѧ и҆ ѻ҆правле́нїѧ сїѧ твори́ти ѧ҆̀ · И҆ да сѧ не въꙁвы́ситъ срⷣце е҆го ѿ бра́тїѧ е҆го да не престꙋ́питъ ѿ ꙁа́повѣдеи н҄и на́ десно н҄и на́ лѣво ꙗ҆ко да бꙋдетъ мно́ги лѣта въ вла́сти свое́и той и҆ сн҃ы е҆го с ни́мъ въ сн҃ѣхъ і҆и̑л҃евыⷯ ·
Глⷡ‍҇а , и҃і · Да не бꙋ́детъ жерце́мъ и҆ левѷтомъ всемꙋ̀ племе́ни , ча́сти ниже жре́бїа съ і҆и̑л҃емъ . приноⷵ б҄о гн҃ь ча́сть и҆хъ , да ꙗ҆́дѧ́тъ ѧ҆̀ · Жре́бїи же да не бꙋдеⷮ е҆мꙋ въ бра́тїи е҆го . г҃ь б҄о саⷨ наслѣдїе е҆го , ꙗ҆́ко же гл҃алъ иⷨ · Сеже сꙋ́дъ жре́ческъ ѿ людїи ѿ кладꙋщихъ тре́бꙋ · А҆ще теле́цъ , а҆ще ѻ҆вцꙋ̀ да дасѝ жерцꙋ̀ , ра́мо и҆ че́люсти и҆ ѹ҆́тро́бꙋ · Нача́тки же пшени́ца твоеѧ и҆ вина̀ твое̑го и҆ е҆ле́ѧ твое̑го , и҆ нача́токъ стриже́нїѧ ѻ҆ве́цъ твои̑хъ да дасѝ е҆мꙋ . ꙗ҆ко того̀ и҆ꙁбра́лъ е҆сть г҃ь б҃ъ твой , ѿ всего̀ племе́ни твое̑го , преⷣстоѧ́ти преⷣ гм҃ъ бм҃ъ твои̑мъ , слꙋжи́ти и҆ блⷵвити во и҆́мѧ гн҃е , то́и и҆ сн҃ове е҆го въ вс҄ѧ дн҃и · А҆ще же прїидеⷮ левѷтинъ ѿ е҆ді́наго гра́дъ твои̑хъ . ѿ всѣхъ сн҃овъ і҆и̑л҃евъ , и҆дѣже е҆сть ѻ҆бита́лъ . ꙗ҆ко похо́щетъ дш҃а е҆го в мѣсте е҆же и҆ꙁбере́тъ г҃ь . да слꙋжитъ и҆́мени г҃а б҃а вашего ꙗ҆́коже и҆ вс҄ѧ бра́тїѧ е҆го левѷти предъстоꙗ҆́щеи та́мо преⷣ гм҃ъ · Ча́сть раꙁдѣле́нꙋю да ꙗ҆́стъ , ра́ꙁвѣ прода́жа и҆же въ ѿчествѣ · А҆ще же вни́деши въ ꙁе́млю ю҆же г҃ь б҃ъ дае̑тъ тебѣ · да не навы́кнеши твори́ти по похꙋле́нїемъ стра́нъ тѣ́хъ . да не ѻ҆брѧ́щетсѧ въ тебѣ ѻ҆́чища́ѧ сн҃а свое̑го , и҆ дщери свое̑ѧ ѻ҆гне́мъ . въл̾хвꙋѧ́ вълъхвова́нїе , и҆ чарꙋѧ́и чарова́нїе · ѻ҆бава́ѧ ѻ҆бава́нїѧ , и҆ въ ѹ҆тро́бѣ волъхвꙋѧ́и и҆ смотрѧ́ай ко́би , и҆ въпраша́ѧй мр҃твыхъ · Є҆сть б҄о похꙋ́ленъ гв҃и б҃ꙋ твоемꙋ . всѧⷦ‍҇ творѧи похꙋле́нїѧ сїѧ , си́х̾ б҄о ра́ди похꙋле́нїи , потребиⷮ ѧ҆̀ г҃ь б҃ъ твои ѿ лица̀ твое̑го · И҆ да бꙋ́деши съверше́нъ преⷣ гм҃ъ бм҃ъ твои̑мъ , съ страна́ми же си́ми да не причасти́шисѧ . сїи б҄о чарова́нїи , и҆ волъхвова́нїи послꙋшают̾ , а҆ тебѣ не та́ко даⷧ‍҇ е҆сть г҃ь б҃ъ твои · Пррⷪ‍҇ка ѿ средѣ бра́тїѧ твое́ѧ въста́витъ тебѣ г҃ь б҃ъ тво́и . ꙗ҆́ко менѐ того̀ послꙋшаите · По всемꙋ̀ е҆ли́ко проси́л̾ е҆си г҃а б҃а твое̑го в хори́вѣ , въ дн҃ь ꙁва́нїѧ гл҃юще . да не приложи́мъ посеⷨ слы́шати глⷵа г҃а б҃а на́шего , и҆ ѻ҆гнѧ̀ вели́каго сего̀ не ви́димы посе́мъ да не и҆ꙁъмре́мъ · И҆ рече г҃ь къ мн҄ѣ прѧ́мо вс҄е е҆ли́ко гл҃ахꙋ · Прⷪ‍҇рка въста́влю иⷨ ѿ среды̀ бра́тїѧ и҆хъ . ꙗ҆́ко и҆ тебѐ , въда́мъ сло́во мое въ ѹ҆ста̀ е҆го , и҆ гл҃етъ и҆мъ ꙗ҆́коже ꙁаповѣ́даю е҆мꙋ · Чл҃къ же тои и҆же не послꙋшаетъ словесъ е҆го , е҆ли́коже гл҃етъ прⷪ‍҇ркъ въ и҆́мѧ моѐ , а҆ а́ꙁъ м̾щꙋ̀ ѿ него · Ра́ꙁвѣ е҆же прⷪ‍҇ркъ е҆ли́ко , а҆ще бесче́ствꙋетъ гл҃ати въ и҆́мѧ моѐ сло́во , е҆гоже не повелѣхъ е҆мꙋ гл҃ати , і҆ и҆же а҆ще въꙁ̾гл҃етъ въ и҆мѧ бо́гъ и҆́нѣхъ , да ѹ҆́мретъ прⷪ‍҇ркъ то́и · А҆́ще же рече́ши въ срⷣцы свое̑мъ , ка́ко поꙁна́емъ сло́во е҆гоже нѣсть гл҃алъ г҃ь · Є҆ли́коже а҆ще гл҃еⷮ прⷪ‍҇ркъ въ и҆мѧ гн҃е . и҆ не ѹ҆лꙋ́читсѧ слово с҄е е҆гоже нѣсть гл҃алъ г҃ь , въ бесче́стїе гл҃аⷧ‍҇ прⷪ‍҇ркъ той не попꙋсти́те живота̀ е҆мꙋ , н҄о да ѹ҆бі́ете е҆го ·
Глⷡ‍҇а , ѳ҃і · Внегда́ же погꙋби́тъ г҃ь б҃ъ твои страны̀ ꙗ҆́же г҃ь б҃ъ твои дае́тъ тебѣ ꙁе́млю и҆хъ . и҆ причасти́ши ю҆̀ , и҆ всели́шисѧ въ гра́ды и҆хъ и҆ въ домы̀ и҆хъ · Тр҄и гра́ды да ѿлꙋчи́ши себѣ средѝ ꙁемлѧ̀ свое̑ѧ , юⷤ‍ⷷ г҃ь б҃ъ твои дае́тъ тебѣ въ прича́стїе , ѹ҆гото́ви себѣ пꙋть , и҆ на́ трое раꙁдѣлѝ предѣ́лы ꙁеⷨлѧ̀ твое̑а , ю҆же раꙁдѣлѧ́етъ тебѣ г҃ь б҃ъ твои , и҆ да бꙋдетъ ѹ҆бѣ́жище та́мо всѧ́комꙋ ѹ҆бїицы · Се́ же да бꙋ́детъ ꙁаповѣд́анїе ѹ҆бїицы , и҆же а́ще ѹ҆бѣжи́тъ та́мо и҆ жи́въ бꙋ́детъ . и҆же а́ще ѹ҆бїеⷮ бли́жнѧго свое̑го не хотѧ̀ , си́ же не ненави́дѣ е҆го пре́жⷣе вчера́шнѧⷢ‍҇ дн҃и и҆ тре́тїѧго · И҆ и҆же а҆ще по́идеⷮ с по́дрꙋгомъ е҆го въ лѣ́съ събира́ти дрова̀ , и҆ попо́лъꙁнетъ рꙋка̀ е҆мꙋ съ секи́рою сѣкꙋщи дрова̀ , и҆ спаⷣ секи́ра с топори́ща лꙋ́читъ по́дрꙋга е҆го и҆ ѹ́мрѣтъ · И҆ сїи да ѹ҆бѣжи́тъ въ е҆ді́нъ ѿ граⷣ сиⷯ и҆ да бꙋдетъ жи́въ · да не го́нитъ ѹ҆́жика кро́ви въ слⷣѣ ѹ҆би́вшаго , ꙗ҆ко раⷥгориⷮсѧ срⷣце е҆мꙋ и҆ пости́гнетъ и҆̀ · А҆́ще бꙋ́детъ надолꙁѣ пꙋть е҆го и҆ ѹ҆бїеⷮ дш҃ꙋ и҆ ѹ́мреⷮ · Сїе же нѣсть сꙋ́дъ смр҃тныи , поне́же не б҄ѣ ненави́дѧ е҆го пре́жⷣе вчера́шнѧго и҆ тре́тїѧго дн҃и · Сего̀ ради ꙁаповѣ́даю а҆ꙁъ тебѣ сло́во с҄е гл҃ѧ , тр҄и гра́ды да ѿлꙋ́чиши себѣ · А҆́ще л҄и раꙁши́ритъ г҃ь б҃ъ предѣ́лы твоѧ̀ , ꙗ҆коже клѧ́сѧ ѿц҃емъ твои̑мъ , и҆ да́стъ тебѣ г҃ь вс҄ю ꙁе́млю ю҆же ре́клъ ѿц҃емъ твои̑мъ да́ти · А҆́ще послꙋшае̑ши твори́ти вс҄ѧ ꙁа́повѣди сїа , ꙗ҆́же а҆́ꙁъ ꙁаповѣ́даю тебѣ дне́сь . люби́ти г҃а б҃а свое̑го , и҆ ходи́ти въ вс҄ѧ пꙋтѝ е҆го вс҄ѧ дн҃и · И҆ да приложи́ши себѣ е҆щѐ тр҄и гра́ды к сиⷨ трїеⷨ гра́домъ . и҆ да не пролїе́тсѧ кро́вь беⷥви́нна въ ꙁемлѝ твое̑и . ю҆же г҃ь б҃ъ тво́и дае̑тъ тебѣ въ прича́стїе . и҆ да не бꙋ́детъ на тебѣ кро́ви пови́н̾ны · А҆́ще же бꙋ́детъ чл҃къ ненави́дѧ по́дрꙋга свое̑го . и҆ поⷣса́дꙋ сътвори на́нь , и҆ въста́нетъ на́нь и҆ ѹ҆бїеⷮ дш҃ꙋ е҆го и҆ ѹ́мретъ , и҆ въбѣ́гнетъ въ е҆ді́нъ гра́дъ сихъ · да по́слютъ ста́рцы гра́да того , и҆ да пои̑ма́ют̾ е҆го и҆ ѿтꙋ́дѣ , и҆ да предадѧ́тъ е҆го в рꙋцѣ ѹ҆́жицы кро́ви , и҆ да ѹ҆́мреⷮ · да не пощади́тъ ѹ҆бо е҆го ѻ҆́ко твоѐ , и҆ да ѻ҆чи́стиши кровь беꙁ̾грѣшнꙋ ѿ і҆и̑л҃ѧ , и҆ бл҃го бꙋ́детъ тебѣ · И҆ да не прелꙋчи́ши предѣ́ла по́дрꙋга свое̑го , ꙗ҆́же поста́виша ѿц҃ы твоѝ въ прича́стїи твое̑мъ . и҆́мже причасти́лсѧ е҆си въ ꙁемлѝ ю҆же г҃ь б҃ъ дае́тъ тебѣ въ прича́стїе твоѐ · И҆ да не пребꙋдеⷮ по́слꙋхъ е҆ді́нъ въ послꙋшество̀ на чл҃ка по всѧ́кои ѻ҆би́де и҆ по всѧ́комꙋ грѣхꙋ̀ , и҆же а́ще съгрѣши́тъ . н҄о при ѹ҆стѣхъ двою̀ свѣдѣтель и҆л҄и трїе̑хъ  , да ста́нетъ всѧ́ко сло́во . А҆́ще л҄и ста́нетъ по́слꙋхъ неправди́в̾ на чл҃ка гл҃ѧ до него̀ беꙁче́стїе · да ста́нета ѻ҆́ба чл҃ка и҆́ма же е҆сть прѧ̀ преⷣ гм҃ъ , и҆ прⷣе жерцы , и҆ преⷣ сꙋдїа́ми и҆же бꙋ́дꙋтъ въ ты́и дн҃и · И҆ да и҆спыта́ютъ и҆хъ сꙋдїѧ̀ прилѣжно . сеже по́слꙋхъ непра́веденъ послꙋшествова́ше непра́вдꙋ и҆ сꙋпротивлѧ́асѧ на бра́та свое̑го . да сътворите е҆мꙋ ꙗ҆коже и҆ ѻ́нъ ѹ҆мы́сли сꙋпроти́въ на бра́та свое̑го , да ѿвр́ьжете ѕло́е ѿ ваⷵ самѣ́хъ , да и҆ про́чїи ѹ҆слы́шавше ѹ҆боѧтсѧ , и҆ не приложа́тъ къ семꙋ̀ твори́ти словесѝ ѕла́го сего̀ въ ваⷵ · да не пощади́тъ и҆̀ ѻ҆́ко твоѐ . н҄о дш҃а въ дш҃и мѣ́сто , ѻ҆́ко въ ѻ҆́ка мѣ́сто , ꙁꙋ́бъ въ ꙁꙋ́ба мѣ́сто , рꙋка̀ въ рꙋкѝ мѣ́сто , нога̀ въ ногѝ мѣ́сто . по всемꙋ̀ и҆же а́ще кт҄о да́стъ поро́къ на по́дрꙋга своего , си́це въꙁда́ст̾сѧ е҆мꙋ ·
Глⷡ‍҇а , к҃ · Аще л҄и и҆ꙁы́идеши на́ брань къ враго́мъ твоиⷨ , и҆ ви́дⷡ‍҇ѣ ко́ни и҆ вса́дники и҆ люды мно́жаиши тебѐ да не ѹ҆бои́шисѧ и҆хъ · Ꙗ҆́ко г҃ь б҃ъ твои с тобо́ю , и҆ꙁведы́и т҄ѧ и҆ꙁ̾ ꙁемлѧ̀ е҆гѷпет̾ски · И҆ бꙋдетъ е҆гда̀ прибли́жишисѧ к ра́ти . и҆ пристꙋпи́въ жрецъ да гл҃етъ к лю́демъ рекїи къ ни́мъ · Послꙋшаи і҆и̑л҃ю , в҄ы въхо́дите днесь на ра́ть къ враго́мъ ва́шимъ . да не ѻ҆слабѣ́етъ срⷣце ва́ше н҄и ѹ҆бо́итесѧ , н҄иже ѹ҆страши́тесѧ , и҆ не ѹ҆клони́тесѧ ѿ лица и҆хъ · Ꙗ҆́ко г҃ь б҃ъ вашъ и҆ды́и преⷣ ва́ми способъствꙋе́тъ на врагѝ ва́ши и҆ сп҃сеⷮ васъ · И҆ да гл҃ютъ кни́гочїѧ къ лю́демъ рекꙋще , е҆гда̀ кт҄о е҆сть чл҃къ съꙁда́выи хра́минꙋ но́вꙋ и҆ нѣсть ѻ҆бнови́лъ е҆ѧ , да и́детъ и҆ да въꙁврати́тсѧ въ до́мъ свои , да не ѹ҆́мрет̾ на ра́ти , и҆ чл҃къ и́нъ да не ѻ҆бнови́т̾ еѧ̀ · И҆ егда̀ чл҃къ и҆же насади́лъ е҆сть виногра́дъ и҆ нѣсть сѧ весели́л̾ ѿ него , да и́детъ и҆ въꙁврати́тсѧ въ до́мъ свои , да не ѹ҆́мретъ на ра́ти . и҆ чл҃къ и҆нъ въꙁвесели́тсѧ ѿ него · И҆ е҆гда̀ чл҃къ и҆же ѻ҆брꙋчи́лъ е҆сть женꙋ̀ и҆ нѣсть понѧ́лъ еѧ̀ , да и́детъ и҆ въꙁврати́тсѧ въ до́мъ свои и҆ да не ѹ҆́мрет̾ на ра́ти · И҆ и́нъ чл҃къ по́имеⷮ ю҆̀ · И҆ да приложа́тъ кни́гочїа гл҃ати къ лю́демъ и҆ да рекꙋтъ · и҆ егда̀ кт҄о чл҃къ страшли́въ и҆ сла́бъ срⷣцемъ , да и́детъ и҆ въꙁврати́тсѧ въ до́мъ свои , да не ѹ҆стра́шитъ срⷣца брата свое̑го а҆ки срⷣце своѐ · И҆ бꙋдетъ е҆гда̀ ѹ҆мо́лъкнꙋтъ кни́гочїѧ гл҃юще къ лю́демъ , и҆ да поста́вѧтъ вое̑во́ды лю́демъ , и҆ преⷣвожда во́емъ · А҆щеⷤ‍ⷷ прїидеши къ гра́дꙋ вое̑ва́ти на́нь , и҆ въꙁове́ши ѧ҆̀ с ми́ром̾ · А҆́ще ѹ҆бо ми́рное ѿвѣща́ютъ т҄и , и҆ ѿвр́ьꙁⷮꙋ тебѣ гра́дъ и҆ вс҄и лю́дїе ѻ҆брⷮѣшїисѧ въ гра́дѣ , да бꙋдꙋтъ т҄и да́нь даю҆́щи , и҆ послꙋшающїи тебѐ · А҆ще ли же не покорѧ́тъ ти сѧ , и҆ сътворѧⷮ с тобо́ю ра́ть , и҆ ѻ҆бсѧ́деши ѧ҆̀ . и҆ е҆гда̀ преда́стъ ѧ҆̀ г҃ь б҃ъ твои въ рꙋцѣ твоѝ . да и҆ꙁбїеши всѧкъ мꙋжескъ по́лъ и҆хъ , в немъ ѹ҆бїенїемъ ме́чнимъ . раꙁвѣ же́нъ и҆мѣнеи всѣхъ , и҆ скотъ и҆ всего́ е҆ликоже е҆сть въ гра́дѣхъ иⷯ , и҆ все стѧжа́нїе да плѣни́ши себѣ , и҆ да ꙗ҆си весь плѣн̾ враⷢ‍҇ свои̑хъ , ꙗ҆́же г҃ь б҃ъ даеⷮ тебѣ · Та́ко да сотвори́ши всѣм̾ вра́гоⷨ и҆же сꙋть дале́че ѿ тебѐ ѕѣ́ло , и҆же не сꙋть ѿ стра́нъ гра́дъ си́хъ · Но̑ и҆ ѿ сихъ гра́дъ , и҆хже г҃ь б҃ъ дае́тъ тебѣ прїѧ́ти ꙁе́млю и҆хъ , ѿ ниⷯ б҄о да не ѻ҆живи́те всѧ́каго дыха́нїѧ , н҄о и҆ проклѧ́тїем̾ проклени́те и҆хъ хет̾ѳе́ѧ , и҆ а҆м̾морре́ѧ , и҆ ханане́ѧ , и҆ ѳереꙁе́ѧ . и҆ е҆ве́ѧ , и҆ еѹ҆се́ѧ , и҆ гергесе́а ꙗ҆́коже т҄и е҆сть ꙁаповѣ́да г҃ь б҃ъ твои . да не наѹ҆чаⷮ сътвори́ти ваⷵ всѧ́кїѧ нечистоты̀ и҆хъ , е҆же твори́ша бого́мъ свои̑мъ . и҆ съгрѣши́те преⷣ гм҃ъ бм҃ъ своиⷨ · А҆ще же ѻ҆бсѧ́деши грⷣа дн҃и мно́ги вое̑ванїи въ принѧ́тїе е҆го , да не посѣче́ши садо́вїѧ е҆го , въꙁложи́въ желѣꙁо на́нь . н҄о да ꙗ҆́си пло́дъ ѿ нихъ , а҆ самаго да не посѣче́ши . е҆гда̀ чл҃къ древо е҆же въ дꙋбра́вѣ сни́ти ѿ лица̀ твое̑го въ ꙁабра́ла . н҄о дре́во вс҄е и҆же вѣси ꙗ҆́ко не ꙗ҆́стъсѧ плодъ е҆го с҄е потребѝ и҆ посѣчѝ . и҆ сътворѝ лѣствица на́ градъ . и҆же сътворѧ́тъ на́ тѧ ра́ть до́ндеⷤ‍ⷷ ти сѧ въдадѧ́тъ ·
Глⷡ‍҇а , к҃а · Аще ли сѧ ѻ҆брѧ́щетъ ѹ҆бїеⷩ‍҇ лежа̀ на́ поли . в ꙁеⷨлѝ ю҆́же г҃ь б҃ъ дае́тъ тебѣ принѧ́ти и҆ не вѣ́дѧтъ и҆же е҆го ѹ҆би́лъ · И҆ да прїидꙋт̾ ста́рцы и҆ сꙋдїѝ твоѝ . и҆ да и҆ꙁмѣ́рѧтъ до гра́дъ ѻ҆́крⷵтъ ѹ҆бїенаго . и҆ бꙋдеⷮ гра́дъ приближа́ѧсѧ ѹ҆бїе́номꙋ . и҆ да и҆мꙋтъ ста́рцы гра́да того ю́ницꙋ ѿ говѧ́дъ , е҆ю́же не дѣ́лано н҄и въ ѧ҆рмѣ не тежа̀ · И҆ да и҆ꙁведꙋт̾ ста́рцы гра́да того̀ ю́ницꙋ в де́брь сꙋ́хꙋ . в не́иже нѣ́сть ѻ҆́рано ниже насѣѧ́но , и҆ да пресѣкꙋтъ жи́лы ю́ница в̾ дебрѝ . и҆ да пристꙋпѧтъ жерцы̀ и҆ левѷти , ꙗ҆́ко тїи и҆ꙁбра̀ еⷵ г҃ь б҃ъ тво́и преⷣстоѧ́ти е҆мꙋ , и҆ блⷵви́ти въ и҆́мѧ е҆го , и҆ въ ѹ҆стѣхъ и҆хъ да бꙋдⷮꙋ вс҄ѧ гл҃анїѧ , и҆ всѧ́ка прѧ̀ · И҆ вси́ же ста́рцы гра́да того̀ и҆же приближа́ютсѧ ѹ҆бїе́номꙋ да ѹ҆мыюⷮ рꙋцѣ въ кро́ви ю́ница е́иже пресѣ́чены сꙋть жи́лы въ дебрѝ · И҆ ѿвѣща́вше да рекꙋтъ рꙋцѣ на́ши не пролїѧ́ша кро́ви сеѧ̀ и҆ ѻ҆́чи на́ши не ви́дѣли е҆ѧ̀ . млⷵтивъ бꙋ́ди лю́деⷨ свои̑мъ , і҆и̑л҃ю , и҆хже и҆ꙁведѐ г҃и иⷥ ꙁемлѧ̀ е҆гѷпетъски , и҆ не воꙁложѝ кро́ви непови́нны средѣ люде́и твоиⷯ і҆и̑л҃ѧ н҄о и҆ꙁба́вы и҆хъ ѿ кро́ви тоѧ̀ И҆ та́ко ѿи́меши кро́вь непови́ннꙋ ѿ среды себѐ , а҆ще сътвори́ши до́брое и҆ ѹ҆го́дное преⷣ гм҃ъ бм҃ъ твои̑мъ · А҆́ще и҆ꙁы́идеши на́ брань проти́вꙋ враго́мъ твои̑мъ и҆ преда́стъ ѧ҆̀ г҃ь б҃ъ твои в̾ рꙋцѣ твоѝ , и҆ плѣни́ши плѣ́нъ ѿ ниⷯ . и҆ ѹ҆ꙁри́ши въ плѣ́не женꙋ̀ до́брꙋ ѻ҆бличїеⷨ , и҆ въꙁлю́биши е҆ѧ̀ , и҆ по́имеши ю҆̀ себѣ въ женꙋ̀ . тогда въведе́ши ю҆̀ въ до́мъ свой , и҆ да ѻ҆бро́снеши главꙋ̀ еѧ̀ и҆ да в̾рѣжеши но́гти еѧ̀ , и҆ да съвлече́ши ри́ꙁы плѣнн́ыѧ е҆ѧ с неѧ̀ . и҆ да сѧ́детъ в̾ домꙋ̀ твое̑мъ и҆ да сѧ пла́четъ ѿц҃а свое̑го , и҆ ма́тери своеѧ̀ , мⷵцъ дн҃їи . и҆ посеⷨ въни́деши к не́и и҆ съвокꙋ́пишисѧ с не́ю и҆ бꙋ́дет̾ т҄и жена̀ · И҆ бꙋ́дет̾ а҆ще не въсхо́щеши еѧ̀ да ѿпꙋ́стиши ю҆̀ свобо́днꙋ , прода́жею же да не продасѝ еѧ̀ на цѣнѣ , и҆ да не ѻ҆ста́виши еѧ̀ поне́же ѻ҆бидѣлъ ю҆̀ е҆си · А҆́ще ли бꙋдеⷮ мꙋжꙋ дв҄ѣ женѣ , е҆ді́на е҆мꙋ люба̀ а҆ дрꙋга́ѧ не люба̀ , и҆ породи́тъ е҆мꙋ люба̀ и҆ не люба̀ , и҆ бꙋдетъ сн҃ъ прьворожде́ныи ѿ не люби́мыѧ · И҆ бꙋдетъ воньже дн҃ь раꙁде́лиⷮ сн҃омъ свои̑мъ , и҆мѣнїе свое . и҆ да не воⷥмо́жетъ прьвенцеⷨ быти сн҃ъ люби́мыѧ преꙁрѣ́вши не люби́мыѧ прьвен̾ца̀ · Но̑ сн҃а нелюби́мыѧ въ прьвенецъ прїимет̾ , и҆ дастъ е҆мꙋ сꙋгꙋ́бо ѿ всего̀ ꙗ҆́же ѻ҆брѧ́щетсѧ е҆мꙋ , ꙗ҆́ко се́й е҆сть нача́ло чаⷣ е҆го , и҆ семꙋ̀ достои́тъ прьвен̾ство̀ · А҆́ще л҄и комꙋ̀ бꙋ́детъ сн҃ъ непокори́въ , и҆ гꙋби́тель непослꙋшаѧѝ гла́са ѿц҃а свое̑го и҆ гла́са мт҃ре свое̑ѧ и҆ нака́жꙋтъ е҆го , и҆ не послꙋша́етъ и҆хъ · да по́имеⷮ е҆го ѿц҃ъ е҆го и҆ мт҃и е҆го , и҆ да и҆ꙁведꙋтъ е҆го преⷣ ста́рцы гра́да свое̑го , и҆ преⷣ вра́та мѣста свое̑го · И҆ да рекꙋтъ къ мꙋжеⷨ гра́да свое̑го , сн҃ъ на́шъ сїи непокори́въ е҆сть и҆ гꙋби́тель и҆ непослꙋжаеⷮ рѣ́чи на́шеѧ , вѣтꙋѧ́ пїа́нствꙋеⷮ · И҆ да побїю́тъ и҆̀ мꙋжи гра́да сего̀ ка́менїемъ и҆ да ѹ҆́мретъ . да и҆ꙁмѣте ѕло́е ѿ себѐ са́ми , да и҆ дрꙋѕїи слы́шавше ѹ҆боа́тсѧ · А҆́ще л҄и бꙋ́детъ в кои́мъ грѣсѣ сꙋ́дъ смр҃тныи и҆ ѹ҆ме́ртвїе и҆ повѣ́ситї е на́ древѣ . да не преме́длитъ тѣло е҆го на́ древѣ , н҄о въ гро́бѣ погреби́те и҆̀ въ то́иже дн҃ь · Ꙗ҆́ко проклѧⷮ е҆сть ѿ б҃а всѧ́къ висѧ́и на́ древѣ , да не ѻ҆скверна́виш̾ ꙁе́млѧ ю҆́же г҃ь б҃ъ тво́и да́етъ тебѣ въ прича́стїе ·
Глⷡ‍҇а , к҃в · Аще ви́диши телца̀ бра́та свое̑го , и҆л҄и ѻ҆вцꙋ̀ е҆го блꙋдѧ́щꙋ на пꙋтѝ не минѝ и҆̀ , н҄о ѻ҆браще́нїемъ , ѻ҆братѝ и҆хъ бра́тꙋ свое̑мꙋ · А҆́ще л҄и нѣ́сть бли́ꙁꙋ тебѐ браⷮ твои · и҆ не ѹ҆вѣси е҆го , ꙁаи̑мѝ е҆го внꙋтрь до́мꙋ твое̑го , и҆ да бꙋ́детъ ѹ҆ тебѐ до́ндеже вꙁы́щетъ иⷯ бра́тъ тво́и , и҆ ѿда́си иⷯ е҆мꙋ · Та́кожде сътвори́ши и҆ ѻ҆слѧти е҆го , и҆ ри́ꙁе е҆го , и҆ та́ко да сътвори́ши всемꙋ погꙋбле́номꙋ бра́та твое̑го , е҆ли́коже и҆ꙁбѣгнет̾ е҆мꙋ . и҆ ѻ҆брѧ́щеши ѧ҆̀ , да не воꙁмо́жеши минꙋти ѧ҆̀ · Ни́же пре́ꙁри ѻ҆слѧ́ти бра́та свое̑го . и҆л҄и телца̀ е҆го паⷣшагосѧ на пꙋтѝ да не мине́ши е҆го , въста́вѧ ѧ҆̀ да въста́виши с ниⷨ · И҆ да не бꙋ́детъ ѹ҆тварь мꙋжеска на женѣ . н҄и да ѻ҆блачи́тсѧ мꙋжь в ри́ꙁꙋ же́ньскꙋ , ꙗ҆́ко гнꙋсенъ е҆сть гв҃и б҃ꙋ твое̑мꙋ , всѧ́къ творѧ́и сїѧ · А҆́ще л҄и гд̑ѣ лꙋчи́ши гнѣꙁдо птичїе прⷣе ѻ҆чи́ма свои̑ма на пꙋтѝ и҆л҄и на дре́вѣ нѣкоеⷨ , и҆л҄и на ꙁемлѝ , и҆ в неⷨ птеⷩ‍҇ца и҆л҄и ꙗ҆́и̑ца и҆ мт҃и сѧ́деⷮ на птенцⷯѣ и҆ли ꙗ҆́и̑цѣхъ , да не во́ꙁмеши ма́тере съ п̾тенцы̀ · Но̑ ѿпꙋ́стомъ ѿпꙋс́тиши ма́терь , а҆ птен̾ца̀ во́ꙁмеши себѣ , да ти бл҃го бꙋ́детъ . и҆ мно́ги дн҃и бꙋ́деши · А҆́ще л҄и съгради́ши храⷨ но́въ , да сътвори́ши и҆ ѻ҆гражденїе хра́мови свое̑мꙋ . и҆ да не сътвори́ши ѹ҆бо́ю въ домꙋ̀ твое̑мъ , а҆́ще паде́тъ пады́и ѿ него · И҆ да не сѣ́еши виногра́да твое̑го раꙁли́чь , да сѧ не ѻст҃итъ плоⷣ . и҆ сѣмѧ е҆же насѣе̑ши съ плодо́мъ ви́н̾номъ  · И҆ да не ѻ҆ре́ши ю҆нце́мъ и҆ ѻ҆слѧ́темъ въкꙋпѣ . и҆ да сѧ не ѻ҆блече́ши въ ри́ꙁꙋ раⷥноли́чнꙋ , солнꙋ̀ и҆ во́лны в̾кꙋпѣ тка́нꙋ · И҆ повра́ꙁки да сътвори́ши себѣ на четы́рехъ кра́ехъ ѻ҆дежа свое̑ѧ , в ню́же а҆́ще ѻ҆блече́шисѧ · И҆ а́ще кт҄о по́иметъ женꙋ̀ и҆ бꙋ́детъ с не́ю , и҆ въꙁненави́дитъ е҆ѧ̀ · И҆ приложиⷮ е́й ви́нна словеса̀ , и҆ воꙁложит̾ на́ ню и҆́мѧ ѕло́е . и҆ въꙁ̾г҃летъ , женꙋ̀ сїю поѧ́хъ , и҆ пришеⷣ к не́и не ѻбрѣтоⷯ ю҆̀ дв҃цею · И҆ въꙁем̾ши ѿц҃ъ дв҃цы и҆ мт҃ри да и҆ꙁнесꙋтъ деви́чьство ѻ҆трокови́ца , преⷣ стра́ца къ вратоⷨ · И҆ речеⷮ ѿц҃ъ ѻ҆трокови́ца къ стра́рцеⷨ , дще́рь мою̀ сїю да́хъ мꙋжꙋ семꙋ̀ въ женꙋ̀ . и҆ нн҃ѣ же въꙁненави́дⷡ‍҇ѣ е҆ѧ · прилага́етъ е́й ви́н̾на словеса̀ гл҃ѧ , не ѻ҆брѣто́хъ дще́ри твое̑ѧ дѣ́вою . а҆ с҄е дѣвъство дще́ри мое̑ѧ , и҆ да раⷥгнⷮꙋ ри́ꙁы преⷣ старцы гра́да ѻ҆́ного · И҆ да по́имꙋтъ ста́рцы гра́да ѻ҆́ного мꙋжа того̀ и҆ накажꙋтъ и҆̀ · И҆ да ѻ҆бвинѧ́тъ и҆̀ , р҃ , си́кль , и҆ дадѧⷮ ѿц҃ꙋ ѻ҆трокови́ца , ꙗ҆́ко проне́слъ еⷵ и҆́мѧ ѕл҄о на дв҃цꙋ і҆и̑л҃ьтескꙋ , и҆ па́ки да бꙋ́детъ е҆мꙋ жена̀ , и҆ не воꙁмо́жеⷮ ѿпꙋсти́ти е҆ѧ̀ , по всѧ̀ лѣта · А҆́ще л҄и бꙋ́детъ въи̑стиннꙋ сло́во с҄е . и҆ не ꙗ҆́ви́тсѧ дѣв̾ство ѻ҆трокови́ца · да и҆ꙁведꙋт̾ дѣви́цꙋ преⷣ вра́та хра́ма ѿц҃а е҆ѧ̀ , да побїюⷮ ю҆̀ ка́менїем̾ , мꙋжи граⷣстїи , и҆ да ѹ҆́мреⷮ . ꙗ҆ко сътворѝ беꙁꙋмїе въ сн҃ѣхъ і҆и̑л҃евыⷯ . проблꙋдѝ до́мъ ѿц҃а свое̑го . і҆ и́ꙁмите ѕло́е ѿ себѐ са́ми · А҆́ще л҄и мⷤꙋ допꙋстиⷮсѧ лежа́ти съ женою мꙋжа́тою , да ѹ҆бїютъ ѻ҆́ба , мꙋжа́тꙋю и҆ лежа́щаго с не́ю , да ѿи́мꙋтъ ѕло́е ѿ і҆и̑л҃ѧ · А҆́ще же бꙋ́детъ дѣ́ва съвѣща́на мꙋжꙋ и҆ ѹ҆ласкавъ ю҆̀ мꙋжь дрꙋгїи въ гра́де и҆ бꙋдеⷮ с не́ю · да и҆ꙁведе́те ѻ҆́ба преⷣ вра́та граⷣнаѧ  , и҆ да побїе́те ѻ҆́ба ка́менїеⷨ , и҆ ѹ҆мрⷮꙋ . ѻ҆трокови́цꙋ , поне́же не въпи́ла въ гра́дѣ а҆ мꙋжа поне́же е҆сть ѻ҆би́дилъ женꙋ̀ по́дрꙋга свое̑го , и҆ ѿи̑мѣте ѕло́е ѿ себѐ са́ми · А҆́ще на́ поли понаси́лит̾ мꙋжь дв҃ꙋ съвѣща́нꙋю , и҆ нꙋ́ждею ѻ҆би́диⷮ ю҆̀ да ѹбїе́те мꙋжа бы́вшаго с не́ю  · А҆ ѻ҆трокови́цы не сътвори́те ничто́же , нѣсть б҄о дѣ́вѣи грѣха̀ смр҃тнаго . а҆́ки кт҄о въста́нетъ на по́дрꙋга свое̑го и҆ ѹ҆бїе́тъ дш҃ꙋ е҆го · Та́коже е҆сть и҆ с҄е дѣло , и҆ е҆гда кт҄о на́ поли понасилиⷮ ю҆̀ , въꙁопѝ ѻ҆трокови́ца съвѣща́ннаѧ и҆ не бы́сть кт҄о помога́ѧй е́й · А҆́ще л҄и кт҄о поси́лиⷮ дв҃ꙋ ꙗ҆́же нѣсть съвѣща́на , и҆ нꙋж́ею бꙋ́детъ с не́ю , и҆ ѻ҆бличиⷮсѧ · да даⷵ мꙋжь то́й ѿц҃ꙋ ѿрокови́ци , н҃ , дидра́гмъ сребра̀ и҆ томꙋ̀ бꙋ́детъ жена̀ , поне́же ѻ҆би́дилъ ю҆̀ е҆сть , и҆ не воꙁможеⷮ ѿпꙋсти́ти ю҆̀ въ вс҄е вре́мѧ · И҆ да не пое́млетъ чл҃къ жены̀ ѿц҃а свое̑го , и҆ да не ѿкры́етъ покрове́нїа ѿц҃а свое̑го ·
Глⷡ‍҇а , к҃г · Да не въхо́дитъ ка́женикъ . и҆ скопе́цъ . въ со́нмъ гн҃ь · Ни́же да въни́детъ блꙋдороⷣныи въ со́нмъ гн҃ь до десѧ́таго племе́ни · да не вни́детъ а҆монити́нъ , и҆ моа̑ви́тиⷩ‍҇ въ со́нмъ гн҃ь . и҆ десѧ́таго племе́ни да не в̾хо́диⷮ въ храⷨ гн҃ь да́ждь и҆ до вѣка · Поне́же не срѣто́ша ѻ҆ни васъ съ хлѣбы и҆ водо́ю на пꙋтѝ , и҆сходѧ́щимъ вамъ и҆ꙁ̾ ꙁемлѧ̀ е҆гѷпеⷮски · И҆ к семꙋ̀ наѧ́ша на́ тѧ валаа́ма сн҃а веѻ҆́рова , ѿ средорѣ́чїа да т҄ѧ проклене́тъ · И҆ не въсхотѣ г҃ь б҃ъ твои , слы́шати валаа́ма , и҆ въꙁвратѝ г҃ь б҃ъ тво́и клѧ́твы въ блⷵве́нїе , ꙗ҆ко въꙁлюбѝ т҄ѧ г҃ь б҃ъ твои · да не съвѣща́еши ми́ра къ ни́мъ и҆ поспѣшнаго и҆мъ не да́и вс҄ѧ дн҃и въ вѣ́ки · да не гнꙋша́ешисѧ и҆дꙋмѣ́аниномъ , ꙗ҆́ко браⷮ твой е҆сть да не гнꙋша́ешисѧ е҆гѷптѧ́нина , ꙗ҆́ко ѻ҆бита́лецъ бы́лъ е҆си въ ꙁемлѝ и҆хъ · Сн҃ове а҆́ще родѧ́тсѧ и҆мъ племѧ̀ тре́тїе да въни́детъ въ со́нмъ гн҃ь · А҆ще же и҆ꙁы́деши въполчи́тисѧ на врагѝ твоа да сѧ снабди́ши ѿ всего̀ ѕл҄а сло́ва · И҆ а́ще бꙋдетъ въ тебѣ чл҃къ нечи́стъ ѿ и҆ꙁлїѧ́нїѧ но́щїю , да и҆ꙁы́детъ вн҄ѣ по́лчища и҆ да не въхо́дитъ въ по́лчище . и е҆гда̀ бꙋдетъ къ ве́черꙋ , и҆ да ѻ҆мы́етъ тѣло своѐ водо́ю , и҆ ꙗ҆ко ꙁа́идетъ сл҃нце да въни́детъ въ поⷧ‍҇чище · И҆ мѣсто тебѣ да бꙋдетъ вн҄ѣ по́лчища , и҆ да и҆ꙁы́деши та́мо во́нъ · Рыле́цъ же да бꙋ́детъ ꙁа́ поѧ̑сомъ твои̑мъ , и҆ бꙋдетъ е҆гда̀ сѧ́деши вн҄ѣ , да въскопа́еши и҆мъ ꙗ҆мꙋ и҆ посе́мъ наврати́въ да покры́е̑ши стыдѣнїе свое в не́и . ꙗ҆́ко г҃ь б҃ъ твои прехо́дитъ въ по́лчищи твоеⷨ . и҆ꙁбавлѧ́ти т҄ѧ , и҆ преда́ти врагѝ твоѧ̀ , въ рꙋцѣ твоѝ преⷣ лицемъ твои̑мъ и҆ да бꙋ́детъ по́лчище твое ст҃о , и҆ да не ꙗ҆ви́тсѧ ѹ҆ тебе стыдѣ́нїѧ ве́щъ , и҆ ѿврати́тсѧ ѿ тебѐ . да не предасѝ раба̀ гн҃ꙋ е҆го , и҆же прїидетъ къ тебѣ ѿ гн҃а свое̑го · С тобо́ю да всели́тсѧ въ всемъ мѣстѣ и҆дѣже го́дѣ бꙋдет̾ е҆мꙋ , да не стꙋжи́ши е҆го . и҆ да не бꙋдеⷮ блꙋ́дница ѿ дще́реи і҆и̑л҃въ , и҆ да не бꙋдет̾ блꙋдѧ́щихъ ѿ сн҃овъ і҆и̑л҃въ  · да не дасѝ м̾ꙁды̀ блꙋдницы , ниже и҆ꙁмене́нїѧ ѱа̀ въ до́мъ г҃а б҃а твое̑го въ всѧ́кꙋ мл҃твꙋ ꙗ҆́ко гнꙋше́нїе сꙋть гв҃и б҃ꙋ твое̑мꙋ ѻ҆боѧ̀ · да не расти́ши бра́тꙋ твое̑мꙋ ли́хвы сребре́ныѧ и҆ ли́хвы пи́щныѧ и҆ ли́хвы всѧ́кїѧ ве́щи е҆мꙋже а҆ще в̾ ꙁаи́мъ дасѝ · Чю́ждемꙋ да расти́ши ли́хвꙋ , братꙋ же твое̑мꙋ да не расти́ши . да блⷵвиⷮ тѧ̀ г҃ь б҃ъ тво́и въ всѣхъ дѣлехъ твоиⷯ въ ꙁемлѝ в ню́же и҆́деши та́мо приѧ҆́ти еѧ̀ · А҆́ще же ѻ҆бѣща́еши ѻ҆беща́нїе гв҃и б҃ꙋ твое̑мꙋ . да не ѹ҆ме́длиши въꙁда́ти е҆го , ꙗ҆́ко въꙁыща̀ въꙁы́щетъ г҃ь б҃ъ тво́и ѿ тебѐ , и҆ бꙋдетъ на тебѣ грѣ́хъ · А҆́ще л҄и не хо́щеши ѻ҆бѣща́тисѧ нѣ́сть т҄и грѣха̀ · И҆сходѧ́щаѧ и҆ꙁъ ѹ́стъ твои̑хъ снабдѝ и҆ сътворѝ . и҆мже ѻ҆́браꙁомъ ѻ҆беща̀ гв҃и б҃ꙋ твое̑мꙋ даⷬ‍҇ е҆же е҆си гл҃алъ ѹ҆стна́ми твои̑ми · А҆́ще вни́деши на ни́вꙋ по́дрꙋга свое̑го и҆ да събере́ши в рꙋцѣ своѝ кла́сы , а҆ се́рпа не ꙁадѣи на ни́вꙋ по́дрꙋга своего . а҆ще въни́деши въ винограⷣ по́дрꙋга свое̑го да ꙁо́блеши вино̀ , е҆ли́ко насыти́ши дш҃ꙋ свою , а҆ въ сосꙋдъ не вложи́ши ·
Глⷡ‍҇а , к҃д · Аще же кт҄о по́иметъ женꙋ̀ и҆ живе́тъ с не́ю . и҆ бꙋдетъ а҆ще не ѻ҆брѧ́щетъ блгⷣть преⷣ нимъ нѣкое̑го ра́ди срамна дѣла да напи́шетъ е́й кни́ги ѿпꙋще́нїѧ и҆ вда́стъ в рꙋцѣ е́й . и҆ да ѿпꙋстиⷮ ю҆̀ и҆ꙁ до́мꙋ свое̑го . и҆ ѿше́дши да бꙋдетъ жена̀ мꙋжꙋ и҆но́мꙋ · И҆ е҆гда̀ въꙁненави́дитъ ю҆̀ мꙋжъ вторы́и , и҆ въпи́шетъ е́й кни́гꙋ ѿпꙋще́нїѧ и҆ да́стъ е́й в рꙋцѣ е҆ѧ̀ , и҆ ѿпꙋстит̾ ю҆̀ и҆ꙁ до́мꙋ свое̑го . И҆л҄и ѹ҆мре́тъ мꙋжъ е҆ѧ̀ вторы́и иⷤ‍ⷷ б҄ѣ ю҆̀ поѧ́лъ себѣ въ женꙋ̀ , и҆ не въꙁмо́жетъ мꙋжъ прь́выи ѿпꙋсти́вый ю҆̀ . ѻ҆брати́тисѧ и҆ поѧ́ти ю҆̀ себѣ въ женꙋ̀ , по ѻ҆скверне́нїи е҆ѧ̀ ꙗ҆ко гнꙋсно е҆сть преⷣ гм҃ъ бм҃ъ твои̑мъ да не ѻ҆скверна́вите ꙁемлѧ̀ ю҆́же г҃ь б҃ъ ва́шъ дае́тъ ва́мъ въ наслѣдїе · И҆ а́ще кт҄о бꙋдетъ женꙋ̀ поѧ́лъ въ но́вѣ да не и́детъ на́ брань , и҆ да не ꙁаде́жетсѧ е҆мꙋ ника́ѧ же ве́щь , и҆ беꙁ вины̀ е҆сть · И҆ да бꙋ́детъ въ домꙋ̀ свое̑мъ лѣто е҆ді́но , и҆ да веселиⷮ женꙋ̀ свою ю҆же е҆сть поѧ́лъ · И҆ да не въꙁе́млеши в ꙁалоⷢ‍҇ же́рнова и҆ же́рновицы , ꙗ҆́ко дш҃ꙋ свою дае́тъ в ꙁалоⷢ‍҇ . А҆́ще кт҄о ꙗ҆виⷮсѧ чл҃къ кра́дыи дш҃ꙋ ѿ бра́тїѧ свое́ѧ сн҃овъ і҆и̑л҃евъ , и҆ наси́лїемъ и҆ продае́тъ ю҆̀ , да ѹ́мрет̾ та́ть таковы́и , и҆ ѿимѣте ѕло́е ѿ себѐ са́ми · И҆ блюдѝ себѐ са́мъ , въ бле́скъ прокаже́нїѧ . и҆ снабдѝ ѕѣло твори́ти по всемꙋ̀ ꙁако́нꙋ , и҆же повелѧ́тъ тебѣ жерцы̀ и҆ левѷты ꙗ҆коже е҆смь ꙁаповѣдаⷧ‍҇ и҆м снабдѣти и҆ твори́ти . по́мните коли́ко сотворѝ г҃ь б҃ъ твой марїа́ми въ и҆схо́де и҆сходѧ́щимъ ваⷨ и҆ꙁъ е҆гѷпта · А҆́ще до́лгъ е҆сть како́въ лю́бо на по́дрꙋꙁѣ твое́мъ , да не вни́деши въ храм̾ е҆го вꙁѧ́ти ꙁаложе́нїѧ н҄о вн҄ѣ ста́неши · Чл҃къ же той на не́мже е҆сть до́лгъ твои и҆ꙁнесе́тъ са́мъ ꙁаложе́нїе воⷩ‍҇ · А҆ще л҄и чл҃къ ѹ҆бо́гъ е҆сть , да не ѻ҆блежи́ши в ꙁало́ꙁѣ е҆го · Но ѿда́нїеⷨ ѿда́си ри́ꙁꙋ е҆го до ꙁа́хода слн҃ца , и҆ да лѧ́жетъ въ ри́ꙁе свое́и , и҆ блⷵвитъ т҄ѧ . и҆ бꙋ́детъ т҄и млⷵть преⷣ гм҃ъ бм҃ъ твоиⷨ · да не лиши́ши м̾ꙁды̀ ѹ҆бо́гаго и҆ просѧ́щаго въ бра́тїи твое́й , и҆л҄и ѿ пришелеⷰ‍҇ въ гра́де твоеⷨ · Въ то́и дн҃ь да ѿда́си м̾ꙁдꙋ̀ е҆мꙋ , да не ꙁа́идетъ сл҃нце е҆мꙋ ꙗ҆́ко ѹ҆боⷢ‍҇ е҆сть и҆ в то́мъ и҆мать наде́ждꙋ · И҆ да не въꙁопїе́тъ на́ тѧ къ гв҃и и҆ бꙋд́етъ тебѣ грѣ́хъ · И҆ да не ѹ҆́мрꙋтъ ѿц҃ы ꙁа́ сн҃ы , и҆ сн҃ове да не ѹ́мрꙋтъ ꙁа ѿц҃ы . н҄о ко́ждо ꙁа сво́и грѣхъ да ѹ҆́мретъ · И҆ да не ѹ҆кло́ниши сꙋда̀ прише́лцꙋ и҆ сиротѣ и҆ вдовѣ · И҆ да не въꙁе́млеши въ ꙁало́гъ ри́ꙁы вдовича̀ · Но помѧне́ши ꙗ҆́ко рабъ и҆ т҄ы б҄ѣ въ ꙁемлѝ е҆гѷпетъстѣи и҆ свободѝ т҄ѧ г҃ь б҃ъ твои ѿтꙋ́дꙋ . сего ра́ди а҆ꙁъ тебѣ ꙁаповѣ́даю твори́ти с҄е сло́во · А҆́ще по́жнеши ни́вꙋ на селѣ свое̑мъ , и҆ ꙁаб́ꙋдеши снопы̀ на ни́вѣ свое́и да не въꙁврати́шисѧ вꙁѧ́ти и҆хъ прише́лцꙋ , и҆ ѹ҆бо́гꙋ , и҆ сиротѣ , и҆ вдовѣ да бꙋ́детъ , да т҄ѧ блⷵвитъ г҃ь б҃ъ твои въ всѣхъ дѣлеⷯ рꙋкꙋ твое̑ю · И҆ а́ще же ма́сличїе бере́ши . да сѧ не въꙁврати́ши ѻ҆би́роⷦ‍҇ твори́ти ꙁа собо́ю · Н҆о прише́лцꙋ и҆ сиротѣ , и҆ вдовѣ да бꙋ́детъ · И҆ въспомѧне́ши ꙗ҆́ко ра́бъ и҆ т҄ы бѣ въ ꙁемлѝ е҆гѷпетъстѣи · Сего ра́ди а҆ꙁъ тебѣ повелѣва́ю твори́ти слово с҄е · А҆ще же ѻ҆бъе́млеши виногра́д̾ свои , да не събира́еши ѻ҆би́рокъ ꙁа собо́ю . н҄о прише́лцꙋ и҆ сиротѣ и҆ вдовѣ да бꙋ́детъ · И҆ помѧне́ши ꙗ҆́ко ра́бъ бы́лъ е҆си въ ꙁемлѝ е҆гѷпетъстѣи · Сего ра́ди а҆́ꙁъ тебѣ ꙁаповѣ́даю твори́ти с҄е сло́во ·
Глⷡ‍҇а , к҃е · Аще же бꙋдетъ прѧ̀ междꙋ чл҃кома , и҆ прїидꙋтъ на сꙋд̾ и҆ да сꙋдѧⷮ и҆̀ и҆ да ѻ҆правдѧт̾ пра́ваго . и҆ да ѻ҆сꙋдѧⷮ нечести́ваго · И҆ е҆гда̀ бꙋ́детъ досто́инъ ра́нъ нечести́выи , да поста́виши и҆̀ преⷣ сꙋдїа́ми и҆ да бїю́тъ е҆го пред ни́ми по нече́стїю е҆го въ число̀ да бїю́т̾ и҆̀ , м҃ ра́н̾ , бесче́стїѧ е҆го да не приложиⷮ к семꙋ · А҆ще л҄и приложа́тъ паче ра́нъ сихъ . би́ти е҆го мо́жае беꙁлѣ́потно е҆сть бра́тꙋ твое̑мꙋ преⷣ тобою · И҆ да не ѻ҆борти́ши вола̀ верхꙋщ́аго житъ · И҆ егда̀ живꙋтъ бра́тїѧ въкꙋпѣ . и҆ ѹ́мрет̾ е҆ді́нъ ѿ ни́хъ , и҆ пло́да не бꙋдетъ е҆мꙋ да не бꙋдетъ жена̀ ѹ҆ме́ршаго ѿ до́мꙋ и҆но́мꙋ мꙋж́ꙋ , и҆же нѣсть ѹ҆́жика · Но бра́тъ мꙋжа е҆ѧ̀ да вни́детъ къ не́и да по́имет̾ ю҆̀ въ женꙋ̀ себѣ , и҆ да живе́тъ с не́ю · И҆ бꙋ́детъ первене́цъ и҆же сѧ роди́тъ да ѹ҆ста́витсѧ въ и́мѧ ѹ҆мершаго и҆ не поги́бнетъ и҆́мѧ е҆го ѿ і҆и̑л҃ѧ · А҆ще л҄и не хо́щетъ чл҃къ поѧ́ти жены̀ бра́та свое̑го да прїидетъ жена̀ къ вра́томъ преⷣ ста́рцы , и҆ речетъ не хо́щетъ бра́тъ мꙋжа мое̑го въставити и҆́мени бра́та свое̑го въ і҆и̑ли  · И҆ да приꙁовꙋт̾ и҆̀ ста́рцы гра́да того̀ и҆ да гл҃ютъ е҆мꙋ . и҆ а́ще ставъ рече́тъ не хощꙋ̀ поѧ́ти еѧ̀ · И҆ пристꙋпи́вши жена̀ бра́та е҆го къ немꙋ̀ преⷣ стаⷬ‍҇цы , и҆ да и҆ꙁ̾ꙁꙋетъ сапогъ е҆го е҆дїнъ ѿ ногѝ е҆го , и҆ да ꙁаплю́етъ на лицѐ е҆го , и҆ ѿвѣща́въ да речетъ , сице да сътворѧⷮ чл҃кꙋ , и҆же не соꙁида́еⷮ домꙋ бра́та свое̑го · И҆ проꙁоветсѧ и҆́мѧ е҆го въ і҆и̑л҃и домъ и҆ꙁ̾ꙁꙋвшаго сапогъ · А҆́ще же бїюⷮсѧ чл҃ка дв҄а въкꙋпѣ , мꙋжъ съ бра́тоⷨ свои̑мъ , и҆ пришеⷣши жена̀ е҆дїнаго ею̀ ѿѧ҆́ти мꙋжа свое̑го ѿ рꙋкѝ бию҆́щаго и҆ просте́рши рꙋкꙋ свою̀ и҆́меⷮ ꙁа лоно̀ е҆го да ѿсѣче́ши рꙋ́кꙋ ей , да не пощади́ши ѻ҆́ка твое̑го на ню̀ · И҆ да не бꙋдетъ въ вре́тищи твое̑мъ мѣ́рило , и҆ мѣрило вели́кое и҆ малое · И҆ да не бꙋдет̾ в домꙋ̀ твое̑мъ мѣ́ра , и҆ мѣ́ра вели́ка и҆ ма́ла · Но̑ мѣрило пра́во , и҆ пра́ведно да бꙋ́детъ тебѣ и҆ мѣра ра́вна і҆ и́стина бꙋдеⷮ тебѣ · да мно́ги дн҃и бꙋ́деши на ꙁемлѝ ю҆́же г҃ь б҃ъ твой дае́тъ тебѣ въ прича́стїе · Ꙗ҆́ко гнꙋ́сенъ е҆сть гв҃и б҃ꙋ твое̑мꙋ , всѧ́къ творѧ́и сїѧ . всѧⷦ‍҇ творѧ́и непра́вдꙋ · Помѧнѝ коли́ко т҄и сътворѝ а҆м̾мали́къ на пꙋтѝ , и҆сходѧ́щꙋ т҄и и҆ꙁъ е҆гѷпта · Ка́ко съпроти́висѧ на пꙋтѝ тебѣ . і҆ и҆ссѣчѐ твою стражбꙋ̀ стрѣгꙋщꙋю ꙁа тобо́ю . ты́ же а҆́лченъ бѣа́ше и҆ трꙋдеⷩ‍҇ и҆ не въꙁбоѧ́сѧ б҃а · И҆ бꙋ́детъ е҆гда̀ поко́итъ т҄ѧ г҃ь б҃ъ тво́и ѿ всѣхъ вра́гъ твои̑хъ , и҆же ѻ҆́коло тебѐ въ ꙁемлѝ ю҆́же г҃ь б҃ъ дае́тъ тебѣ въ прича́стїе , всели́тисѧ на не́и · да погꙋби́ши и҆́мѧ а҆м̾мали́ково и҆же поⷣ нб҃семъ , и҆ да не ꙁабꙋ́деши ·
Глⷡ‍҇а , к҃ѕ · И бꙋ́детъ е҆гда̀ вни́деши въ ꙁе́млю ю҆́же г҃ь б҃ъ тво́и дае́тъ тебѣ въ прича́стїе , и҆ всели́шисѧ въ не́и · И҆ да во́ꙁмеши нача́тки ѿ ꙁеⷨлѧ твоеѧ̀ , ꙗ҆же г҃ь б҃ъ тво́и даеⷮ тебѣ въ ѻ҆дръжа́нїе  , да вложи́ши въ ко́шницꙋ . и҆ да и́деши въ мѣсто и҆дѣже и҆ꙁбереⷮ тебѣ г҃ь б҃ъ тво́и приꙁыва́ти и҆́мѧ е҆го т҄ꙋ · И҆ да прїи́деши къ жерцꙋ̀ и҆же бꙋдеⷮ в ты дн҃и , и҆ рече́ши къ немꙋ̀ , и҆сповѣ́даюсѧ днⷵе гв҃и б҃ꙋ свое̑мꙋ . ꙗ҆́ко внидо́хомъ въ ꙁе́млю , е҆ю́же клѧ́тсѧ г҃ь ѿц҃емъ на́шимъ да́ти ю҆̀ намъ · И҆ да во́ꙁмеⷮ жреⷰ‍҇ ѿ рꙋ́кꙋ твое̑ю ко́шницꙋ . и҆ да положиⷮ ю҆̀ прѧ́мо ѻ҆лтарю̀ г҃а б҃а твое̑го · И҆ ѿвеща́в̾ гл҃еши преⷣ гм҃ъ бм҃ъ твоиⷨ . сирїю ѻ҆ста́ви ѿц҃ъ мо́и , и҆ сни́де въ е҆гѷпетъ , и҆ ѻ҆бита̀ тꙋ̀ число́мъ ма́лыⷨ и҆ бы́сть т҄ꙋ въ лю́ди мно́ги , и҆ въ мно́жество вели́ко · И҆ ꙁаѕли́ша наⷨ е҆гѷптѧне и҆ преѻ҆би́дѣша н҄ы , и҆ въꙁложи́ша на́ ны дѣла тѧ́жка · И҆ въꙁопи́хомъ къ г҃ꙋ б҃ꙋ ѿц҃ъ на́шихъ , и҆ ѹ҆слы́ша г҃ь во́пль нашъ , и҆ ви́дѣ смире́нїе на́ше и҆ трꙋдъ на́шъ , и҆ ско́рбь на́шꙋ · И҆ꙁведѐ н҄ы г҃ь и҆ꙁъ е҆гѷпта са́мъ крѣ́постїю свое́ю вели́кою , и҆ рꙋко́ю си́лною и҆ мы́шцею высо́кою . и҆ въ ѹ҆дивле́нїи велицⷨѣ и҆ въ ꙁна́менїи и҆ въ чюдесе́хъ · И҆ въведѝ н҄ы въ мѣсто с҄е , и҆ да́сть наⷨ ꙁе́млю сїю · ꙁе́млю кипѧ́щꙋ мле́комъ и҆ ме́доⷨ · И҆ нн҃ѣ с҄е принесо́х̾ нача́т̾ки ѿ плода̀ ꙁемлѧ̀ ю҆́же да́лъ е҆си мн҄ѣ г҃и  · И҆ ѻ҆ста́виши е҆̀ преⷣ гм҃ъ бм҃ъ твои̑мъ , и҆ поклони́шисѧ т҄ꙋ предъ гм҃ъ бм҃ъ твои̑мъ · И҆ весели́шисѧ ѻ҆ всѣхъ бл҃гостехъ ꙗ҆же да́лъ е҆сть тебѣ г҃ь б҃ъ твои , и҆ домꙋ твое̑мꙋ , и҆ левѷтинꙋ и҆ прише́лцꙋ и҆же ѹ҆ тебѐ · Є҆гда́ же съверши́ши ѻ҆десѧти́ти вс҄ю десѧти́нꙋ жи́тнꙋю ꙁемлѧ̀ твоеа̀ въ лѣто тре́тїе , въ лѣто в неже десѧт̾ствꙋ́ют̾ десѧти́нꙋ . и҆ да дасѝ левѷтинꙋ и҆ прише́лцꙋ и҆ сиротѣ и҆ вдовѣ да ꙗ҆́дѧ́тъ въ градѣхъ твои̑хъ , и҆ насы́тѧтсѧ · И҆ речеши преⷣ гм҃ъ бм҃ъ твои̑мъ ѻ҆чи́стиⷯ ст҃аѧ и҆ꙁ до́мꙋ мое̑го , и҆ да́хъ ѧ̾ левѷтꙋ и҆ прише́лцꙋ и҆ сиротѣ , и҆ вдовѣ , по всѣм̾ ꙁа́повѣдемъ твоиⷨ и҆хже ꙁаповѣ́да мн҄ѣ · Не престꙋпи́хъ ꙁа́повѣди твое̑ѧ , и҆ не ꙁабы́хъ · И҆ не и҆ꙁъꙗ҆́х̾ въ болѣ́ꙁнь мою ѿ ни́хъ , и҆ не да́хъ ѿ ни́хъ въ нече́стїе , и҆ не даⷯ ѿ ни́хъ ѹ҆ме́ршемꙋ · Послꙋша́хъ гла́са г҃а б҃а мое̑го . сътвори́хъ ꙗ҆коже ꙁаповѣ́да мн҄ѣ · При́ꙁри же съ нб҃си ѿ хра́ма ст҃ого твое̑го , и҆ блⷵви лю́ди своѧ і҆и̑л҃ѧ , и҆ ꙁе́млю ю҆́же е҆си да́лъ иⷨ , ꙗ҆́коже сѧ е҆си клѧ́лъ ѿц҃емъ на́шим̾ дати на́мъ ꙁе́млю кипѧ́щꙋ мле́коⷨ и҆ ме́домъ · Въ то́и дн҃ь ꙁаповѣ́даеⷮ тебѣ г҃ь б҃ъ твой , сътвори́ти вс҄ѧ ѻ҆правле́нїѧ сїѧ , и҆ сꙋды̀ · И҆ да снабди́те и҆ сътвори́те ѧ҆̀ ѿ всего срⷣца вашего , и҆ ѿ всеѧ̀ дш҃а ва́шеѧ · Га҃ и҆ꙁбра́лъ е҆си днесь бы́ти тебѣ б҃ꙋ . и҆ ходи́ти въ вс҄ѧ пꙋтѝ е҆го , и҆ снабдѣт́и вс҄ѧ ѻ҆правле́нїѧ е҆го и҆ повелѣнїѧ и҆ сꙋды̀ е҆го и҆ послꙋшатѝ гла́са е҆го · И҆ г҃ь и҆ꙁбра̀ ва́съ днесь , да бꙋдете е҆мꙋ лю́ди прпⷣбнїи , ꙗ҆́коже ти е҆сть реклъ снабдѣти вс҄ѧ ꙁа́повѣди е҆го . и҆ да бꙋ́деши вы́ше наⷣ всѣми страна́ми , и҆мже сътвори́тъ т҄ѧ и҆ме́н̾на , и҆ хва́лна , и҆ сла́вна . быти лю́деⷨ ст҃ыⷨ г҃ꙋ б҃ꙋ ва́шемꙋ ꙗ҆́коⷤ‍ⷷ гл҃а ·
Глⷡ‍҇а , к҃ꙁ · И ꙁаповѣ́да моѷсїи ста́рцем̾ сн҃овъ да́етъ вамъ въ прича́стїе , да поста́виши себѣ ка́мыки вели́ки , и҆ да ѻ҆мѣ́лиши ѧ҆̀ мѣ́ломъ · И҆ да въпи́шеши на ка́мыцехъ вс҄ѧ словеса̀ ꙁако́на сего . ꙗ҆́коже пре́идете і҆ѻ҆рдаⷩ‍҇ и҆ вни́дете въ ꙁемлю ю҆же г҃ь б҃ъ тво́и да́етъ тебѣ , ꙁе́млю кипѧ́щꙋю ме́домъ и҆ мле́комъ , ꙗ҆́коже е҆сть ре́клъ г҃ь б҃ъ ѿц҃ъ твоиⷯ тебѣ · И҆ бꙋдетъ ꙗ҆́ко преидете і҆ѻрда́нъ , да поста́вите ка́мыки с҄и иⷯже а҆ꙁъ повелѣва́ю ва́мъ днеⷵ въ горѣ а҆е̑ва́лѣ . и҆ помѣ́лиши иⷯ мѣлоⷨ · И҆ да съгради́ши т҄ꙋ ѻ҆лта́рь гв҃и б҃ꙋ твое̑мꙋ . ѻ҆лтаⷬ‍҇ ѿ ка́менѧ , да не въꙁложи́ши на́нь желѣ́ꙁа · Ка́менїеⷨ цѣ́лыⷨ да съгради́ши ѻⷧ‍҇тарь г҃ви б҃ꙋ твоемꙋ · И҆ да воⷥложи́ши на́ нѧ вс҄есъж̾женїе гв҃и б҃ꙋ твое̑мꙋ , и҆ положи́ши тре́бꙋ сп҃сенїа , да ꙗ҆́си насыти́шисѧ т҄ꙋ , и҆ воⷥвесели́шисѧ преⷣ гм҃ь бм҃ъ твоиⷨ , и҆ въпишѝ на камыцⷯѣ сиⷯ ве́сь ꙁакоⷩ‍҇ сїи ѕѣло ꙗ҆́вѣ · И҆ гл҃а моѷсїи жерце́м̾ и҆ левѷтомъ и҆ въсемꙋ̀ і҆и̑л҃ю рекꙋщ́и молча̀ послꙋш́аи і҆и̑л҃ю , въ дн҃ь б҄о сїи бы́сть въ лю́ди гв҃и б҃ꙋ твое̑мꙋ · И҆ да послꙋш́аеши гла́са г҃а б҃а свое̑го , и҆ да сътвори́ши вс҄ѧ ꙁа́повѣди е҆го и҆ ѻ҆правле́нїа е҆го , ꙗ҆́же а҆ꙁъ ꙁаповѣ́даю тебѣ дне́сь · И҆ ꙁаповѣ́да моѷсїи лю́демъ въ то́й дн҃ь гл҃ѧ . сїи да ста́нꙋтъ блⷵви́ти лю́ди на горѣ гариꙁи́нъ , пришеⷣши і҆ѻ҆рда́нъ симеѻ́нъ , левѷи , і҆ю́да , и҆саха́ръ . і҆ѻ҆сифъ , и҆ веньа́минъ · Сїи же да ста́нꙋтъ ѹ҆ клѧ́твы на горѣ гева́лѣ , рꙋви́мъ , и҆ гаⷣ а҆си́ръ , ꙁаѹ҆ло́нъ , да́нъ , и҆ неѳали́мъ · И҆ ѿвеща́вше да рекꙋтъ левѷти всемꙋ і҆и̑л҃ю гла́сомъ вели́кимъ · Проклѧ́тъ чл҃къ и҆же сътвориⷮ и҆ꙁва́ѧнїа , и҆л҄и солїа́нїа скве́рно гв҃и . дѣло рꙋчное и҆ хи́траго и҆ положи́тъ ѧ҆̀ въ покро́вѣ . и҆ да ѿвѣща́вше вс҄и лю́дїе рекꙋтъ бꙋ́ди т҄о · Про́клѧⷮ и҆же ѕлорѣ́читъ ѿц҃а свое̑го и҆л҄и ма́тери свое́и , и҆ рекꙋтъ вс҄и лю́дїе бꙋди · Про́клѧтъ и҆же претворѧ́етъ предѣлы по́дрꙋга свое̑го и҆ да рекⷮꙋ вс҄и лю́дїе бꙋ́ди · Про́клѧⷮ прельща́ѧи слѣпаго въ пꙋтѝ , и҆ рекⷮꙋ вс҄и лю́дїе бꙋди · Про́клѧⷮ и҆же ѹ҆клониⷮ сꙋд̾ пришеⷧ‍҇цꙋ и҆ сиротѣ и҆ вдовѣ и҆ рекⷮꙋ вс҄и лю́дїе бꙋди · Про́клѧⷮ лежа́и съ жено́ю ѿц҃а своеⷢ‍҇ ꙗ҆́ко ѿкрыⷧ‍҇ е҆сть ѿкрове́нїе ѿц҃а свое̑го , и҆ рекⷮꙋ вс҄и лю́дїе бꙋ́ди · Про́клѧⷮ лежа́и съ всѧ́киⷨ ско́том̾ , и҆ рекꙋтъ вс҄и лю́дїе бꙋ́ди · Про́клѧⷮ лежа́и съ сестро́ю свое̑ю дще́рїю ѿц҃а свое̑го , и҆л҄и дще́рїю ма́тери свое̑ѧ , и҆ рекꙋт̾ вс҄и лю́ди бꙋ́ди · Про́клѧтъ лежа́и с те́щїю свое̑ю , и҆ рекꙋтъ вс҄и лю́дїе бꙋ́ди · Про́клѧтъ и҆же бїет̾ по́дрꙋга съ лестїю , и҆ да рекꙋтъ вс҄и лю́ди бꙋди · Про́клѧтъ и҆же во́ꙁметъ м̾ꙁдꙋ̀ . на ѹ҆бо́и дш҃а кро́ви неви́нныа и҆ рекꙋтъ вс҄и лю́дїе бꙋ́ди · Про́клѧⷮ всѧ́къ чл҃къ и҆же не пребꙋ́детъ въ всѣ́хъ словесѣ́хъ ꙁако́на сего̀ е҆же твори́ти ѧ҆̀ , и҆ рекꙋтъ вс҄и лю́ди бꙋ́ди · И҆ бꙋ́детъ е҆гда̀ пре́идете і҆ѻрда́нъ , въ ꙁе́млю ю҆́же г҃ь б҃ъ ваⷲ даеⷮ ваⷨ ·
Глⷡ‍҇а , к҃и · Аще слꙋхомъ послꙋша́ете гла́са г҃а б҃а ва́шего , и҆ снабди́те твори́ти вс҄ѧ ꙁа́повѣди е҆го . ꙗ҆же аⷥ ꙁаповѣ́даю т҄и днⷵь , и҆ дастъ т҄и г҃ь б҃ъ тво́и наⷣ всѣми страна́ми ꙁемлѧ̀ · И҆ прїидⷮꙋ на́ тѧ вс҄ѧ блⷵве́нїа сїѧ . и҆ ѻ҆брѧ́щꙋтъ т҄ѧ · А҆́ще слꙋхомъ послꙋшаеши слове́съ г҃а б҃а твое̑го . блⷵве́нъ т҄ы въ гра́дѣ блⷵве́нъ т҄ы на селѣ · Блⷵве́на племена̀ ѹ҆тро́бы твое̑ѧ и҆ плоⷣ ꙁемлѧ̀ твое̑а , и҆ ста́да воловъ твои̑хъ , и҆ па́ствины ѻ҆ве́цъ твоиⷯ · Блⷵвены гꙋ́мна твоѝ и҆ про́чаѧ твоѧ · Блⷵве́на ко́шница твоа и҆ ѻ҆ста́нцы твоѝ . блⷵве́нъ ты е҆гда̀ въхо́диши , и҆ блⷵве́нъ т҄ы е҆гда̀ и҆схо́диши · Преда́стъ б҄о г҃ь б҃ъ врагѝ твоа̀ сꙋпротивѧ́щаасѧ тебѣ , съкрꙋше́ны преⷣ лицеⷨ твои̑мъ пꙋтемъ е҆ді́немъ прїидⷮꙋ к тебѣ , и҆ сеⷣмїю пꙋтїи пробѣ́гнꙋт̾ ѿ лица̀ твое̑го · По́слетъ г҃ь на́ тѧ блⷵве́нїе въ домⷯѣ твои̑хъ , и҆ на вс҄ѧ на нѧ́же въꙁложи́ши рꙋ́кꙋ твою̀ ꙁа ꙁемлѝ , ю҆́же г҃ь б҃ъ твои да́етъ тебѣ · Въста́витъ т҄ѧ г҃ь б҃ъ тво́и себѣ люⷣ ст҃ъ , ꙗ҆́коⷤ‍ⷷ сѧ е҆сть клѧⷧ‍҇ ѿцем̾ твоиⷨ . а҆́ще послꙋшае̑ши гла́са г҃а б҃а твоеⷢ‍҇ , и҆ хо́диши въ пꙋтѝ е҆го · И҆ ѹ҆́ꙁрѧⷮ тѧ всѧ̀ страны̀ ꙁемныа , ꙗ҆́ко и҆́мѧ г҃а б҃а твое̑го приꙁва́сѧ на́ тѧ , и҆ ѹ҆боѧⷮсѧ тебѐ · И҆ ѹ҆мно́жиⷮ т҄ѧ г҃ь б҃ъ тво́и въ бл҃го . ѻ҆ племене́хъ ѹ҆тро́бы твое̑ѧ , и҆ ѻ҆ плодⷯѣ скот̾ твоиⷯ и҆ ѻ҆ плодⷯѣ ꙁемлѝ твое̑ѧ на́ ꙁемли . ꙗ҆́же клѧсѧ г҃ь ѿц҃еⷨ твоиⷨ дати ю҆̀ тебѣ · ѿкры́етъ тебѣ г҃ь съкро́вище своѐ бл҃го́е . нб҃о да́стъ до́ждь ꙁемлѝ твое́и въ вре́мѧ свое , блⷵви́ти вс҄ѧ дѣлеса̀ рꙋкꙋ твое̑ю . и҆ въда́си въ ꙁа́емъ стра́намъ мно́гимъ ты́ же не ѻ҆должи́шисѧ · И҆ ѻ҆блада́еши т҄ы мно́гими страна́ми , тобо́ю же не ѻ҆блада́юⷮ · И҆ поста́витъ т҄ѧ г҃ь б҃ъ твои въ нача́ле а҆ не въ концы̀ , и҆ бꙋ́деши тогда̀ вы́ше , и҆ не ни́же · А҆́ще послꙋш́аеши ꙁа́повѣди г҃а б҃а свое̑го е҆ли́ко а҆ꙁъ ꙁаповѣ́даю тебѣ днⷵь снабдѣти и҆ твори́ти · И҆ да не престꙋ́пиши ѿ всѣх̾ словеⷵ ꙗ҆же а҆ꙁъ ꙁаповѣ́даю тебѣ днⷵь , на́ десно ни́же на́ лѣво , да не хо́дите въ слⷣѣ бо́гъ чюжди́хъ слꙋжити иⷨ · И҆ бꙋдетъ а҆́ще не послꙋша́еши гла́са г҃а б҃а твое̑го , снабдѣти и҆ твори́ти вс҄ѧ ꙁа́повѣди е҆го , е҆ли́ко а҆ꙁъ ꙁаповѣ́даю тебѣ днⷵь · Прїидꙋтъ на́ тѧ вс҄ѧ клѧ́твы сїѧ , и҆ пости́гнⷮꙋ т҄ѧ , и҆ про́клѧⷮ бꙋ́деши т҄ы въ гра́де , и҆ про́клѧтъ т҄ы и҆ на селѣ · Про́клѧты гꙋмна твоѝ , и҆ прочаѧ твоа · Проклѧ́та племе́на ѹ҆тро́бы твоеѧ , и҆ жи́та ꙁемлѧ̀ твое̑ѧ , и҆ ста́да волоⷡ‍҇ твоиⷯ , и҆ па́ствы ѻ҆ве́цъ твоиⷯ · И҆ про́клѧⷮ т҄ы е҆гда̀ въхо́диши , и҆ про́клѧⷮ т҄ы вънегда̀ иⷥхо́диши · И҆ послеⷮ тебѣ г҃ь недоста́тоⷦ‍҇ , и҆ а҆л̾кне́нїе , и҆ потребле́нїе , на вс҄е на неⷨже воꙁложи́ши рꙋ́кꙋ свою , и҆ е҆ли́ко а҆́ще сътвори́ши доⷩ‍҇деже потреби́тъ т҄ѧ , и҆ дон̾деже погꙋбиⷮ т҄ѧ въскорѣ . ѕлыⷯ ради дⷧ‍҇ѣ твоиⷯ , поне́же ѻ҆ста́ви е҆го · Прилѣпи́тъ г҃ь к тебѣ смр҃ть до́н̾деже потребиⷮ т҄ѧ ѿ ꙁемлѧ̀ , в ню́же т҄ы въхо́диши та́мо прїа́ти ю҆̀ · Побїеⷮ т҄ѧ г҃ь неи̑мѣ́нїемъ и҆ мо́лнїею и҆ ꙁимо́ю , и҆ ва́ромъ , и҆ ѹ҆боемъ и҆ вѣтры тлѣ́нными , и҆ блѣдостїю и҆ поженеⷮ тѧ до́ндеже погꙋбиⷮ т҄ѧ · И҆ бꙋдеⷮ нб҃о наⷣ главо́ю твое̑ю мѣ́дѧно . и҆ ꙁемлѧ̀ под тобо́ю желѣ́ꙁна · да́стъ г҃ь до́ждь ꙁемлѝ твое̑и праⷯ . и҆ пр́ьсть съ нб҃си сни́деⷮ на́ тѧ , до́ндеже съкрꙋшиⷮ тѧ , и҆ дон̾деже погꙋбиⷮ т҄ѧ · да́стъ тѧ г҃ь на и҆с̾сѣче́нїе преⷣ враги твои́ми . пꙋтеⷨ е҆ді́неⷨ и҆ꙁы́идеши к ниⷨ , а҆ сеⷣмїю̀ да пробѣ́гнеши ѿ лица̀ иⷯ . и҆ бꙋ́деши в рас̾сы́панїе въ всⷯѣ црⷵтвⷯѣ ꙁемныⷯ · И҆ бꙋдⷮꙋ мр҃твецы ваши пи́ща птицаⷨ нбⷵным , и҆ ѕвѣремъ ꙁемныⷨ и҆ не бꙋдеⷮ ѿгонѧ́щаго · Побїеⷮ т҄ѧ вре́доⷨ е҆гѷпет̾скимъ въ седа́лехъ , и҆ кра́стами дивїими , и҆ гноеⷨ . ꙗ҆́ко не мощѝ тебѣ и҆сцѣлитисѧ · Побїеⷮ т҄ѧ г҃ь неи̑стов̾ствомъ смѧтенїеⷨ срⷣца , и҆ невѣдѣнїемъ и҆ ѹ҆жасне́нїеⷨ ра́ꙁꙋма · И҆ да бꙋ́деши ѻ҆сеꙁа́ѧи въ полꙋдн҃и ꙗ҆́коже ѻ҆сѧꙁа́етъ слѣпы́и въ тмѣ , и҆ не ѹ҆лꙋчи́ши пꙋтїи своиⷯ . и҆ бꙋ́деши тогда̀ ѻ҆бидиⷨ , и҆ расхита́емъ въ вс҄ѧ дн҃и . и҆ не бꙋдетъ помага́ѧ тебѣ · Женꙋ ѻ҆брꙋчиши и҆́нъ мꙋжь по́имеⷮ ю҆̀ . до́мъ съгради́ши и҆ не поживе́ши въ немъ . Винограⷣ насади́ши и҆ не ѻ҆бъе́млеши его · Во́лъ тво́и ꙁакла́нъ преⷣ тобо́ю , и҆ не ꙗ҆́си ѿ него и҆ ѻ҆слѧ̀ твое ѿꙗ҆́то ѿ тебѐ , и҆ не въꙁврати́тсѧ к тебѣ , ѻ҆вца твоѧ̀ ѿда́ны бꙋ́дꙋтъ врагоⷨ твоиⷨ . и҆ не бꙋдетъ тебѣ помага́ющаго · Сн҃ове твоѝ и҆ дще́ри твоа̀ ѿда́ны бꙋдꙋтъ ꙗ҆ꙁы́кꙋ и҆номꙋ и҆ ѻ҆чи твоѝ ꙁрѧ́ще и҆ꙁы́дꙋтъ в н҄ѧ , и҆ не воꙁмо́жеⷮ рꙋка твоа · Во́ꙁрастъ ꙁемлѧ̀ твое̑а , и҆ всѧкъ трⷣꙋ твои , и҆ꙁъꙗ҆́стъ страна̀ е҆ꙗ҆́же не вѣ́си . и҆ бꙋ́деши ѻ҆би́диⷨ и҆ съкрꙋшеⷩ‍҇ въ вс҄ѧ дн҃и · И҆ бꙋдеши и҆сполнеⷩ‍҇ печа́ли , видѣнїа ради ѻ҆чїю твое̑ю , ꙗ҆́же ѹ҆́ꙁриши · Побїе́тъ т҄ѧ г҃ь вредоⷨ ꙁлы́мъ на колѣнохъ і҆ на го́ленехъ , ꙗ҆ко не́ мощно и҆сцѣлити тебѣ , ѿ стопы̀ но́гꙋ твое̑ю даже до ве́рхꙋ главы̀ твое̑ѧ · И҆ ѿведеⷮ т҄ѧ г҃ь и҆ кн҃ѕѧ твоѧ̀ ꙗ҆́же поста́виши себѣ . въ странꙋ̀ ю҆же не вѣ́дѧше т҄ы ниже ѿц҃ы твоѝ , и҆ послꙋж́иши та́мо богоⷨ и҆нѣмъ древꙋ и҆ ка́менїю · И҆ бꙋ́деши та́мо въ поꙁо́ръ и҆ въ приⷮчю , и҆ по́вѣсть всѣмъ страна́мъ , в нѧ́же въведе́т̾ т҄ѧ г҃ь б҃ъ та́мо · Сѣмѧ мно́го и҆ꙁнесе́ши на по́лѧ , а҆ ма́ло внесе́ши . ꙗ҆́ко поꙗ̑дѧ́тъ ѧ҆̀ прꙋѕи · И҆ виногра́ды насади́ши , и҆ воⷥдѣла́еши , и҆ вина̀ не пїе́ши , и҆ не въꙁвесели́шисѧ ѿ него , ꙗ҆́ко поꙗ҆́стъ ѧ҆̀ че́рвь · Ма́слины бꙋ́дꙋтъ тебѣ въ всѣхъ предѣ́лех̾ твои̑хъ , е҆лееⷨ же не помажешисѧ . ꙗ҆́ко и҆стече́тъ ма́сли́ца твоа · Сн҃ы и҆ дще́ри роди́ши и҆ не бꙋ́дꙋтъ преⷣ тобо́ю , ѿи̑дꙋтъ б҄о въ плѣ́нъ · Вс҄ѧ дре́вѧнаѧ твоа̀ и҆ вс҄ѧ жи́та ꙁемлѧ̀ твое̑ѧ , потребиⷮ р̾жа̀ · И҆ прише́лецъ и҆же е҆сть ѹ҆ тебѐ , въꙁы́детъ наⷣ т҄ѧ вы́ше вы́ше , ты же състꙋ́пиши ни́ꙁꙋ ни́ꙁꙋ · То́й въ ꙁаи́мъ да́стъ тебѣ , ты́ же е҆мꙋ не ꙁаи́м̾ствꙋеши . и҆ се́й бꙋдет̾ въ нача́ло , а҆ т҄ы бꙋ́деши на концы̀ · И҆ прїидꙋт̾ на́ тѧ вс҄ѧ клѧ́твы сїѧ . и҆ поженꙋт̾ т҄ѧ , и҆ пости́гнꙋт̾ т҄ѧ . до́ндеже потребѧⷮ т҄ѧ , и҆ дондеже погꙋбѧⷮ т҄ѧ , ꙗ҆́ко не послꙋша гла́са г҃а б҃а свое̑го . снабдѣти ꙁа́повѣди е҆го , и҆ ѻ҆правле́нїа е҆го , е҆ли́коже е҆сть ꙁаповѣ́да тебѣ · И҆ бꙋдꙋтъ тебѣ ꙁна́менїа и҆ чюдеса̀ , и҆ во племе́ни твоеⷨ до́ вѣка · Поне́же не послꙋжѝ гв҃и б҃ꙋ твое̑мꙋ , съ весе́лїемъ и҆ бл҃гиⷨ срⷣцем̾ мо́жества ра́ди всѣхъ бл҃гихъ н҄о послꙋ́жиши врагоⷨ твоиⷨ ꙗ҆́же послетъ г҃ь б҃ъ твои на́ тѧ , съ гла́домъ и҆ жа́ждею и҆ нагото́ю , и҆ съ ѻ҆скꙋ́дѣнїемъ всѣмъ . и҆ въꙁложиⷮ ꙗ҆ре́мъ желѣꙁеⷩ‍҇ на вы́ю твою̀ , до́ндеже съкрꙋшиⷮ т҄ѧ · И҆ наведеⷮ г҃ь на́ тѧ , странꙋ̀ и҆ꙁдале́ча ѿ кра́ѧ ꙁемлѧ̀ а҆ки воѻ҆рꙋже́нїе ѻ҆́рле странꙋ̀ е҆ѧ́же не раꙁꙋмѣ́еши гл҃а  . странꙋ̀ беⷥ сра́ма лицемъ , и҆же не посрамиⷮсѧ лица̀ ста́рча , и҆ ю́на не помилꙋетъ · И҆ поꙗ҆́сть плоⷣ ско́тъ твои̑хъ , и҆ жита ꙁемлѧ̀ твое̑ѧ . ꙗ҆́же не ѻ҆ста́виⷮ тебѣ пшени́ца , н҄и вина̀ н҄и е҆ле́ѧ . и҆ ста́да воло́въ твоиⷯ и҆ па́ствины ѻ҆ве́цъ твоиⷯ , до́ндеже потребиⷮ т҄ѧ · И҆ погꙋбиⷮ т҄ѧ въ всⷯѣ гра́дѣхъ твоиⷯ . до́ндеже и҆скоренѧⷮсѧ стѣ́ны твоѝ вили́кїе и҆ крѣ́пкїе , въ ни́хже т҄ы ѹ҆пова́еши  , въ все́и ꙁемлѝ твое́и . и҆ ꙁаꙁлиⷮ т҄ѧ въ всѣ́хъ гра́деⷯ твои̑хъ , ꙗ҆́же е҆сть далъ тебѣ г҃ь б҃ъ тво́и · И҆ и҆ꙁъꙗ҆́си племѧ̀ ѹ҆тро́бы свое̑ѧ , пло́ть сн҃овъ и҆ дще́реи твоиⷯ . и҆хже да́лъ тебѣ г҃ь б҃ъ тво́и въ тꙋꙁѣ твое́й , и҆ въ скорбѣнїи  , иⷨже стꙋжаⷮ тебѣ вра́ѕи твоѝ · Ю҆́ныи въ ва́съ и҆ млады́и ѕѣ́ло , въꙁрѣвнꙋе́тъ ѻ҆́коⷨ своиⷨ бра́тꙋ свое̑мꙋ , и҆ женѣ ꙗ҆же во лонѣ е҆го , и҆ ѻ҆ставшиⷨ чадаⷨ , ꙗ҆́же а҆ще ѻ҆станⷮꙋ е҆мꙋ · Ꙗ҆́ко да́ти е҆ді́номꙋ иⷯ ѿ пло́ти чаⷣ своиⷯ , иⷯже иⷥꙗ҆́сти , поне́же нⷵѣ ѻ҆ста́ло е҆мꙋ ничтоⷤ‍ⷷ въ тꙋѕѣ и҆ въ скорбѣ́нїи твоеⷨ . иⷨже слꙋжаⷮ тебѣ вра́ѕи твоѝ , въ всⷯѣ гра́дⷯѣ твоиⷯ · Ю҆́наѧ же въ ваⷵ жена̀ и҆ млада ѕѣ́ло . е҆и̑же нѣсть ѻ҆бы́кла нога̀ еѧ̀ стꙋпа́ти по ꙁемлѝ ю҆́ности ради и҆ мла́дости . ꙁа́ꙁриⷮ ѻ҆́коⷨ своиⷨ мꙋж́ꙋ свое̑мꙋ и҆же въ лонѣ е҆ѧ̀ , и҆ сн҃ꙋ и҆ дщери свое̑и · И҆ и҆ꙁвергъ сво́и съшеⷣшеи ѿ ло́на еѧ̀ , и҆ ча́до еѧ̀ е҆же породиⷮ и҆ꙁъꙗ҆́стъ ѧ҆̀ ѹ҆бо ѻ҆та́и всего̀ недостаⷮка ра́ди свое̑го . и҆ въ тꙋѕѣ и҆ въ скорбѣнїи свое̑мъ . и҆ми́же стꙋжиⷮ тебѣ враⷢ‍҇ тво́и , въ всⷯѣ гра́дⷯѣ твоиⷯ · А҆́ще не послꙋш́ае̑те творити всⷯѣ словесъ ꙁако́на сего̀ , напи́саннаго въ кни́гаⷯ си́хъ , боѧ́тисѧ и҆́мени ст҃го и҆ чюде́снаго г҃а б҃а твое̑го · То̑ ѹ҆мно́жиⷮ г҃ь ꙗ҆́ꙁвы твоѧ̀ , и҆ ꙗ҆́ꙁвы племе́ни твое̑го ꙗ҆́ꙁвы вели́кїа и҆ ди́вныа и҆ болѣꙁни ꙁлы́и и҆ совѣдены · И҆ въꙁвратиⷮ на́ тѧ вс҄ю болѣꙁнь е҆гѷпеⷮскꙋ ѕлꙋ́ю , е҆ѧ́же т҄ы боа́шесѧ ѿ лица иⷯ , и҆ прилепи́тсѧ к тебѣ · И҆ вс҄е раслабле́нїе и҆ вс҄ю ꙗ҆ꙁвꙋ не напи́саннꙋю , и҆ вс҄ю пи́санꙋю въ кни́гаⷯ ꙁако́на сего . напꙋстиⷮ г҃ь на́ тѧ , до́ндеже потребиⷮ т҄ѧ · И҆ ѻ҆ста́нетъ васъ въ число̀ ма́ло . въ того̀ мѣсто и҆же бѣсте ꙗ҆ко ѕвѣꙁды нбⷵныѧ мно́жествоⷨ , ꙗ҆ко не послꙋш́асте гла́са г҃а б҃а ва́шего · И҆ бꙋ́детъ ꙗ҆́ко весели́сѧ г҃ь ѻ҆ ваⷵ бл҃готворѧ̀ ва́мъ . и҆ мно́жа ваⷵ . та́ко въꙁвеселиⷮсѧ г҃ь ѻ҆ ва́съ , потреблѧ́а ваⷵ . і҆ и҆ꙁги́бнете ѿ ꙁемлѧ̀ , в ню́же в҄ы въхо́дите та́мо принѧ́тї еѧ̀ · и҆ раⷥсы́плеⷮ ва́съ г҃ь б҃ъ ва́шъ въ всѣ страны̀ , ѿ кра́ѧ ꙁемлѝ до кра́ѧ е҆ѧ · И҆ послꙋ́жите та́мо богоⷨ и҆нѣмъ дре́вꙋ и҆ ка́менїю . и҆хже не вѣ́си т҄ы ни ѿц҃ы твоѝ · И҆ во странаⷯ тѣ́хъ не поко́итъ тебѐ . и҆ не бꙋ́детъ ѹ҆ставле́нїѧ пле́снома твои̑ма . и҆ даⷵ тебѣ г҃ь та́мо срⷣце горю́ще и҆ ѻ́чи скꙋ́дни , і҆ и҆с̾хнꙋщ́ꙋ дш҃ꙋ · И҆ бꙋдеⷮ жи́тїе твое ꙗ҆́ко ви́сѧ преⷣ ѻчи́ма твои̑ма . и҆ ѹ҆бои́шиса въ дн҃и и҆ в но́щѝ , и҆ не бꙋдетъ т҄и и҆ꙁвѣ́сто жотїе твоѐ . ꙁаѹ҆́тра рече́ши ка́ко бы́ти ве́черꙋ , и҆ въ ве́черъ рече́ши ка́ко бы́ти ꙁаѹ́тра ѿ бо́ѧꙁни срⷣца твое̑го боѧ́ же сѧ ѹ҆бои́шисѧ . ѿ видѣнїѧ ѻ҆́чїю твое̑ю . и҆хже ꙁри́ши · И҆ ѻ҆брати т҄ѧ г҃ь б҃ъ въ е҆гѷпетъ въ кораблѝ и҆ въ пꙋтѝ е҆гоже реко́хъ не приложи́те ксемꙋ̀ ви́дѣти е҆го · И҆ преда́стесѧ та́мо враго́м̾ вашиⷨ . въ рабы̀ и҆ въ рабы́нѧ и҆ не бꙋ́детъ притѧжа́вшаго ·
Глⷡ‍҇а , к҃ѳ · Сїи словеса̀ ꙁавѣта и҆же ꙁавѣща̀ г҃ь моѷсїю поста́вити сн҃омъ і҆и̑л҃евымъ въ ꙁемлѝ моа́вли . наⷣ ꙁавѣтъ и҆же положѝ и҆мъ въ хори́вѣ · И҆ приꙁва̀ моѷсїи вс҄ѧ сн҃ы і҆и̑л҃евы и҆ реⷱ‍҇ к нимъ . в҄ы ви́дѣсте вс҄е е҆ли́ко сътворѝ г҃ь въ ꙁемлѝ е҆гѷпетъстей прⷣе вами , фараѻ́нꙋ и҆ всѣмъ слꙋгаⷨ е҆го , и҆ все́и ꙁемлѝ е҆го · И҆скⷵꙋтва вели́ка ꙗ҆́же ви́дѣста ѻ҆́чи твоѝ . и҆ ꙁна́менїа и҆ чюдеса̀ вели́каа ѻ҆́на , рꙋко́ю крѣ́пкою и҆ мы́шцею высо́кою · Но̑ не да́стъ г҃ь б҃ъ вамъ срⷣца раꙁꙋмѣти , ниже ѻ҆́чїю проꙁрѣти . н҄и ѹ҆́шїю слы́шати , до дне́сь · И҆ водихъ ваⷵ , м҃ , лⷮѣ сквоꙁѣ пꙋсты́нѧ . и не ѻ҆беⷮша́ша ри́ꙁы ва́ша , ниже споѕѝ ва́ши състарѣшасѧ на но́гꙋ вашꙋ · Хлѣ́ба не ꙗ҆до́сте , ниже вина̀ и҆ сике́ра пи́сте . да поꙁна́ете ꙗ҆́ко се́и г҃ь б҃ъ ва́шъ · И҆ прїидо́сте до сего̀ мѣ́ста . і҆ и҆ꙁы́иде сїѻ́нъ цр҃ь е҆сеѻ҆ньскїи , и҆ ѻ́гъ цр҃ь васа́ньскїи , проти́вꙋ наⷨ на ра́ть , і҆ и҆ꙁби́хомъ ѧ҆̀ на ра́ти · И҆ прїѧ́хоⷨ ꙁе́млю и҆хъ . и҆ дахъ ю҆̀ въ прича́стїе рꙋви́мꙋ и га́дꙋ и҆ полꙋ племе́ни манасїи́нꙋ · Снабди́те же вс҄ѧ словеса̀ ꙁако́на сего̀ твори́ти ѧ҆̀ . да раꙁꙋмѣе̑те вс҄е е҆ли́ко сътвори́те · Вы̑ стои́те вс҄и днⷵь преⷣ гм҃ъ бм҃ъ вашиⷨ , и҆ старѣ́ишины плѣме́нъ ва́шихъ . и҆ ста́рцы ва́ши , и҆ сꙋдїѧ̀ ва́ша , и҆ кни́гочїѧ ва́ша , и҆ всѧ́къ мꙋжъ і҆ил҃ьтескъ · И҆ же́ны ва́ша и҆ дѣти ва́ша , и҆ прише́лецъ и҆же посредѣ поⷧ‍҇чища ва́шего , ѿ древосѣ́чца ва́шего и҆ до водоно́сца ва́шего · пре́деши въ ꙁавѣтѣ г҃а б҃а ва́шего , и҆ въ клѧ́твѣ е҆го . е҆ли́ко же ꙁавѣща́етъ г҃ь б҃ъ тво́и къ тебѣ днⷵь · да т҄ѧ ѹ҆ста́витъ себѣ въ лю́ди . и҆ то́и бꙋдеⷮ тебѣ б҃ъ , ꙗ҆́коже т҄и е҆сть ре́клъ · И҆ ꙗ҆́коже сѧ е҆сть клѧ́лъ ѿц҃емъ твоиⷨ а҆враа́мꙋ і҆саа́кꙋ . і҆а́ковꙋ · Не ваⷨ же е҆ді́нѣмъ а҆ꙁъ ꙁавѣтъ сїи , и҆ клѧ́твꙋ ꙁавѣща́ю · Но̑ и҆ си́мъ и҆же съ ва́ми сꙋть ꙁд̑ѣ  , преⷣ гм҃ъ бм҃ъ ва́шимъ · И҆ не сꙋщимъ с ва́ми ꙁд̑ѣ днⷵь . вы̀ б҄о вѣ́сте ка́ко жи́хомъ въ ꙁемлѝ е҆гѷпетъстѣи , и҆ како проидо́хомъ сквоѕѣ страны̀ , и҆хже преидо́сте · И҆ ви́дѣсте гнꙋ́сы и҆хъ , и҆ кꙋми́ры и҆хъ . дре́во и҆ ка́менїе сребро̀ и҆ ꙁла́то е҆же е҆сть ѹ҆ ниⷯ · Є҆гда̀ кт҄о еⷵ въ ваⷵ мꙋжъ и҆л҄и жена̀ , и҆л҄и ѿч҃ьсто и҆л҄и племѧ̀ нѣ́кое . е҆же срⷣце ѿвратѝ ѿ г҃а б҃а ва́шего . и҆тѝ и҆ слꙋжи́ти бого́мъ стра́нъ тѣ́хъ · е҆да̀ кт҄о е҆сть въ ва́съ ко́рень горѣ прораста́ѧ же́лчь и҆ го́ресть · И҆ бꙋ́детъ а҆ще ѹ҆слы́шиⷮ словеса̀ клѧ́твы сеѧ̀ . и҆ раꙁмы́слит̾ въ срⷣцы свое̑мъ гл҃ѧ · Прпⷣбно мн҄ѣ бꙋди . ꙗ҆́ко въ прельще́нїи срⷣца мое̑го поидꙋ . да не погꙋби́тъ грѣшникъ не грѣшника съ собо́ю · Не въсхо́щеⷮ б҃ъ млⷵтивъ бы́ти е҆мꙋ . н҄о тогда̀ раꙁгори́тсѧ гнѣ́въ гн҃ь и҆ рве́нїе е҆го на чл҃ка того̀ · И҆ прилѣ́пнꙋтъ е҆мꙋ вс҄ѧ клѧ́твы ꙁавѣта сего̀ . въпи́саныѧ в̾ кни́ги ꙁако́на сего̀ · И҆ потребиⷮ г҃ь и҆́мѧ е҆го ѿ поⷣнбⷵныхъ · И҆ ѿлꙋ́читъ е҆го г҃ь на ѕло̀ , ѿ всѣхъ сн҃овъ і҆и̑л҃въ . по всѣмъ клѧ́твамъ ꙁавѣта въпи́саного въ кни́ги ꙁако́на сего̀ · И҆ рече́тъ дрꙋгїи ро́дъ сн҃ове ва́ши по ва́съ быва́ющїи . і҆ и҆ноплеме́нницы и҆же прїидꙋтъ и҆ꙁдале́ча и҆ е҆гда̀ ѹ҆́ꙁрѧ́тъ вреⷣ ꙁемлѧ̀ твое̑ѧ . и҆ ꙗ҆́ꙁѧ е҆ѧ , ю҆же посла̀ г҃ь на́ ню · Ка́мык̾ . жꙋ́пелъ и҆ со́ль съж̾же вс҄ю ꙁемлѝ е҆го , не насѣ́етсѧ н҄и проꙁѧ́бнетъ , н҄и воꙁни́кнеⷮ на не́и всѧ́къ ꙁла́къ , ꙗ҆коже исъпровр́ьже содо́ма и҆ гомо́ра , и҆ аⷣма и҆ севои́ма , ꙗ҆́же и҆спровр́ьже г҃ь въ ꙗ҆́рости гнѣ́ва свое̑го · И҆ рекꙋт́ъ всѧ страны̀ , почто̀ сътворѝ г҃ь си́це , ꙁемлѝ се́и , ка́ѧ ꙗ҆́рость гнѣ́ва вели́каго сего̀ · И҆ рекꙋтъ ꙗ҆ко ѻ҆ста́виша ꙁавѣтъ г҃а б҃а ѿц҃ъ свои̑х̾ , и҆же ꙁавѣща̀ ѿц҃емъ иⷯ , е҆гда̀ и҆ꙁведѐ ѧ҆̀ ѿ ꙁемлѧ̀ е҆гѷпетъски · И҆ шеⷣше слꙋжи́ша бого́мъ и҆нѣмъ , и҆ поклони́шасѧ и҆мъ , и҆́хже не вѣ́дѧхꙋ , и҆ не да́стъ и҆мъ ничто́же н҄и е҆дїнъ · И҆ раꙁгнѣ́васѧ г҃ь на́ ꙁемлю т҄ꙋ . и҆ наведѐ на ню̀ по всѣмъ клѧ́твамъ . ꙁавѣта пи́санаго в̾ кни́гаⷯ ꙁако́на сего̀ · И҆ потребѝ ѧ҆̀ г҃ь ѿ ꙁемлѧ̀ иⷯ ꙗ҆́ростїю гнѣ́ва , и҆ прогнѣ́ванїемъ вели́кимъ ѕѣ́ло . і҆ и҆ꙁгна̀ иⷯ въ ꙁе́млю и́нꙋ и҆ до нн҃ѣ · Та́инаѧ гв҃и б҃ꙋ на́шемꙋ , ꙗ҆вле́нна ꙗ҆́же на́мъ и҆ ча́домъ на́шиⷨ въ вѣ́ки . твори́ти вс҄ѧ словеса̀ ꙁако́на сего̀ ·
Глⷡ‍҇а , л҃ · И бꙋ́детъ ꙗ҆ко прїидⷮꙋ на́ тѧ вс҄ѧ словеса̀ с҄и блⷵве́нїе и҆ клѧ́тва , ю҆́же да́хъ преⷣ лицем̾ твои̑мъ · И прїимеши е҆̀ въ срⷣцы свое̑мъ въ всⷯѣ страна́хъ . в нѧ́же т҄ѧ раꙁ̾сы́плетъ г҃ь б҃ъ твои та́мо · И҆ ѻ҆брати́шисѧ къ г҃ꙋ б҃ꙋ твое̑мꙋ и҆ послꙋшаеши гласа е҆го , по всемꙋ е҆ли́ко а҆ꙁъ ꙁаповѣ́даю тебѣ днⷵь , т҄ы и҆ сн҃ъ твои , ѿ всего̀ срⷣца твое̑го , и҆ ѿ всеѧ̀ дш҃а твое̑ѧ · И҆ ѻ҆цы́стиⷮ г҃ь грѣхѝ твоѧ̀ , и҆ поми́лꙋетъ т҄ѧ , и҆ па́ки събере́тъ т҄ѧ . ѿ всⷯѣ стра́нъ , в нѧ́же рас̾сы́па т҄ѧ г҃ь б҃ъ та́мо · А҆́ще бꙋ́детъ рас̾сы́панїе твоѐ , ѿ кра́ѧ нбⷵнаго до кра́ѧ нб҃си · И҆ ѿтꙋ́дѣ съберетъ т҄ѧ г҃ь б҃ъ твои , и҆ ѿтꙋ́дꙋ въспрїимеⷮ т҄ѧ · И҆ въведеⷮ т҄ѧ на ꙁе́млю ю҆же прїѧ́ша ѿц҃ы твоѝ . и҆ прїимеши ю҆̀ , и҆ бл҃го т҄и сътворѝтъ . и҆ ѹ҆мно́жиⷮ т҄ѧ паⷱ‍҇ ѿц҃ъ твои̑хъ · И҆ ѻ҆чистиⷮ г҃ь срⷣце твоѐ и҆ срⷣце племе́ни твое̑го . любити г҃а б҃а твое̑го ѿ всего̀ срⷣца твое̑го , и҆ ѿ всеѧ̀ дш҃а твое̑ѧ , да живеши т҄ы · И҆ дастъ г҃ь б҃ъ тво́и сїа клѧ́твы на врагѝ твоѧ̀ , и҆ на ненави́дѧщаѧ тебѐ , и҆же т҄ѧ ѿгнаша · Ты же ѻ҆брати́шисѧ и҆ послꙋш́аеши гласа г҃а б҃а твое̑го . и҆ сътвори́ши ꙁа́повѣди е҆го , е҆лико аⷥ ꙁаповѣ́даю тебѣ днⷵь · И҆ ѹ҆мно́жиⷮ т҄ѧ г҃ь б҃ъ твои , въ всеⷨ дѣле рꙋкꙋ твое̑ю , и҆ въ пло́дѣхъ ѹ҆тробы твое̑ѧ , и҆ въ плодѣхъ скотъ твоиⷯ . и҆ въ житехъ ꙁемлѧ̀ твое̑а · Ꙗ҆́ко ѻ҆братитсѧ г҃ь б҃ъ твои , и҆ въꙁвеселиⷮсѧ ѻ҆ тебѣ бл҃гостїю , ꙗ҆́коже въꙁвесели́сѧ ѻ҆ ѿц҃ѣхъ твои̑хъ · А҆́ще послꙋшаеши гласа г҃а б҃а твое̑го . снабдѣти и҆ твори́ти вс҄ѧ ꙁа́повѣди е҆го , и҆ ѻ҆правленїѧ  , и҆ сꙋды̀ е҆го , напи́саные въ книгаⷯ ꙁако́на сего̀ · А҆́ще ѻ҆братишисѧ къ г҃ꙋ б҃ꙋ твое̑мꙋ и҆ꙁъ всего̀ срⷣца твое̑го , и҆ꙁъ всеѧ̀ дш҃а твое̑ѧ · Ꙗ҆́ко ꙁа́повѣди сїа ꙗ҆́же а҆ꙁъ ꙁаповѣ́даю тебѣ днⷵе . не съкрыты сꙋть ни далече е҆сть ѿ тебѐ · Нѣсть на нб҃си , да речеши кт҄о въꙁы́де ѿ наⷵ на нб҃о , и҆ принесе́тъ ю҆̀ намъ . и҆ слышавше ю҆̀ сътвори́мъ · Ни̑ ѻ҆бонꙋ странꙋ̀ морѧ е҆сть да гл҃еши кт҄о принесеⷮ ю҆̀ намъ ѡтⷮꙋдꙋ , и҆ слы́шавше ю҆̀ сътвори́мъ · Блиⷥ тебѐ е҆сть слово ѕѣ́ло , въ ѹ҆стѣ́хъ твоиⷯ и҆ въ срⷣцы твоеⷨ , и҆ въ рꙋкꙋ твое̑ю твори́ти е҆̀ · Се̑ дахъ преⷣ лицемъ твои̑мъ днесь , жиꙁнь и҆ смр҃ть , бл҃го и҆ ѕл҄о · А҆́ще послꙋшаеши ꙁа́повѣди г҃а б҃а твое̑го . ю҆́же а҆ꙁъ ꙁаповѣ́даю тебѣ днесь любити г҃а б҃а твое̑го , и҆ ходити въ вс҄ѧ пꙋтѝ е҆го , и҆ хранити вс҄ѧ ѻ҆правленїѧ и҆ ꙁа́повѣди е҆го , и҆ сꙋды̀ е҆го · И҆ ѻ҆живеши и҆ ѹ҆мно́жишисѧ , и҆ блⷵвиⷮ т҄ѧ г҃ь б҃ъ твои на ꙁемлѝ , в ню́же въни́деши прїа́ти е҆ѧ̀ та́мо · А҆́ще л҄и ѻ҆брати́тсѧ срⷣце твоѐ , и҆ не послꙋшае̑ши , и҆ блꙋдѧ́щи поклонишисѧ бого́мъ чюждиⷨ , и҆ послꙋж́иши и҆м̾ · Ꙁаповѣ́даю ва́мъ днⷵе , ꙗ҆́ко поги́белїю поги́бнете . и҆ не ѹ҆мно́жите дн҃їи на ꙁемлѝ ю҆́же г҃ь б҃ъ дае́тъ тебѣ , и҆дѣже и҆́деши чреⷥ і҆ѻ҆рда́нъ та́мо прїа́ти е҆ѧ̀ · Свѣдѣтель поставлѧ́ю на ваⷵ дне́сь , нб҃о и҆ ꙁе́млю . живо́тъ и҆ смр҃ть , да́лъ е҆сми преⷣ лице́мъ ва́шимъ , блⷵве́нїе и҆ клѧ́твꙋ · Прїими же себѣ живо́тъ да живе́ши т҄ы и҆ племѧ̀ твоѐ , люби́ти г҃а б҃а твое̑го послꙋшати гла́са е҆го , и҆ прилѣпи́тисѧ къ немꙋ̀ · То́и б҄о е҆сть живоⷮ твои , и҆ долгота̀ дн҃їи твоиⷯ жи́ти на ꙁемлѝ , ю҆же клѧ́сѧ г҃ь б҃ъ ѿц҃емъ твои̑мъ а҆враа́мꙋ і҆саа́кꙋ і҆а́ковꙋ да́ти и҆мъ ·
Глⷡ‍҇а , л҃а · И шеⷣ моѷсїи гл҃ѧ , вс҄ѧ словеса̀ с҄и къ всⷨѣ сн҃омъ і҆и̑л҃евыⷨ · И҆ реⷱ‍҇ к нимъ , р҃ , и҆ к҃ , лⷮѣ , а҆ꙁъ е҆смь дне́сь , и҆ не въꙁмогꙋ ксемꙋ̀ въходи́ти , і҆ и҆сходи́ти , г҃ь же гл҃а къ мнѣ , не пре́идеши і҆ѻ҆рда́на сего̀ · Гь҃ б҃ъ твои и҆же прⷣеи҆́детъ преⷣ лице́мъ твоиⷨ . то́и потребиⷮ страны̀ сїа́ ѿ лица̀ твое̑го . и҆ причасти́ши и҆хъ . і҆сꙋсъ же и҆ды́и преⷣ лице́мъ тво́имъ , ꙗ҆́коже гл҃алъ е҆сть г҃ь · И҆ сътвори́тъ и҆мъ г҃ь , ꙗ҆́коже сътворѝ сїѻ́нꙋ и҆ ѻ́гꙋ двѣма цр҃ема а҆м̾моррѣ́искима . ꙗ҆́же бѣ́ста ѻбо́нꙋ странꙋ̀ і҆ѻ҆рда́на . и҆ ꙁемли иⷯ · Ꙗ҆́ко потребѝ и҆хъ , и҆ преда́стъ ѧ҆̀ г҃ь въ рꙋцѣ ва́ши . и҆ да сътвори́те и҆мъ ꙗ҆́коже ꙁаповѣ́дахъ вамъ · Въꙁмꙋжа́и и҆ ѹ҆крѣпи́сѧ , н҄и бо́исѧ н҄и ѹ҆жаса́исѧ , н҄и ѹ҆клони́сѧ ѿ лица̀ и҆хъ . ꙗ҆́ко г҃ь б҃ъ тво́и се́и преⷣи́детъ вамъ  , и҆ не ѿстꙋ́питъ ѿ тебѐ , ниже ѻ҆ста́вит̾ т҄ѧ · И҆ приꙁва̀ моѷсїи і҆сꙋ́са , и҆ реⷱ‍҇ е҆мꙋ преⷣ всѣмъ і҆и̑л҃емъ , въꙁмꙋжа́и и҆ ѹ҆крѣпи́сѧ . т҄ы бо вни́деши преⷣ лицемъ людїи́ сихъ , въ ꙁе́млю е҆ю́же сѧ кл҄ѧ г҃ь ѿцемъ ва́шиⷨ да́ти ю҆̀ и҆мъ . и҆ ты̀ ю҆̀ причасти́ши и҆мъ · Гь҃ же са́мъ и҆ды́и с тобо́ю не ѻ҆ста́вит̾ т҄ѧ , и҆ не ѿстꙋ́питъ ѿ тебѐ . не бо́и̑сѧ н҄и ѹ҆жаса́исѧ · И҆ въписа̀ моѷсїи вс҄ѧ словеса̀ ꙁако́на сего̀ въ кни́ги , и҆ въда́стъ и҆̀ жерцеⷨ сн҃омъ левѷиноⷨ , въꙁдви́жꙋщимъ ковче́гъ ꙁавѣта гн҃ѧ . и҆ ста́рцемъ сн҃овъ і҆и̑л҃евыⷯ · И҆ ꙁаповѣ́да и҆мъ моѷсїи въ то́и дн҃ь гл҃ѧ . по сеⷣми лѣтъ въ́ времѧ лѣта ѻ҆ставле́нїа , въ праꙁⷣниⷦ‍҇ кꙋщныи · Вънегда̀ съхо́дитсѧ ве́сь і҆и̑л҃ь , ꙗ҆ви́тисѧ преⷣ гм҃ъ бм҃ъ твои̑мъ , въ мѣ́стѣ е҆же и҆ꙁбереⷮ г҃ь . почита́ите ꙁако́нъ сїи , преⷣ всѣмъ і҆и̑л҃емъ въ ѹ҆́ши иⷯ · Съꙁови́те лю́ди , мꙋжа и҆ же́ны и҆ дѣти и҆ прише́лца твое̑го , и҆же въ гра́дѣхъ ва́шихъ . да слы́шиⷮ и҆ наѹ҆чи́тсѧ боѧ́тисѧ и҆́мени г҃а б҃а ва́шего , и҆ послꙋш́аютъ твори́ти вс҄ѧ словеса̀ ꙁако́на сего̀ · И҆ сн҃ове иⷯ и҆же не вѣ́дѧтъ ѹ҆слы́шаⷮ , и҆ наѹ҆чаⷮсѧ боѧ́тисѧ г҃а б҃а ва́шего , въ вс҄ѧ дн҃и е҆ли́коже сꙋть жи́ви на ꙁемлѝ , на ню́же в҄ы минꙋ́ете і҆ѻрда́нъ т҄ꙋ причасти́ти ю҆̀ · И҆ реⷱ‍҇ г҃ь къ моѷсїю с҄е приспѣша дн҃їе смр҃ти твое̑ѧ . приꙁови і҆сꙋ́са и҆ ста́нета преⷣ две́рми хра́ма свѣдѣ́нїѧ , и҆ ꙁаповⷨѣ е҆мꙋ · И҆ и́де моѷсїи і҆ и҆сꙋ́съ въ хра́мъ свѣдѣнїа . и҆ ста́ста преⷣ две́рми хра́ма свѣдѣ́нїа · И҆ сни́де г҃ь въ столпѣ ѻ҆́блачнѣ . и҆ ста̀ сто́лпъ ѻ҆́блачныи ѹ҆ две́рїи хра́ма свѣдѣ́нїа  · И҆ реⷱ‍҇ г҃ь къ моѷсїю . с҄е ты̀ почи́еши съ ѿц҃ы твои̑ми . и҆ въста́вше лю́дїе сїи съблꙋ́дѧтъ въ слѣ́дъ бо́гъ чю́ждихъ , въ ꙁемлѝ в ню́же по́идꙋтъ сїи та́мо  . и҆ ѻ҆ста́вѧтъ м҄ѧ , и҆ рас̾сы́плютъ ꙁавѣтъ мо́и , и҆же ꙁавѣща́хъ и҆мъ · И҆ раꙁ̾гнѣ́ваюсѧ ꙗ҆́ростїю на́ нѧ в̾ то́и дн҃ь , и҆ ѻ҆ста́влю ѧ҆̀ и҆ ѿвращꙋ̀ лицѐ моѐ ѿ ниⷯ . и҆ бꙋ́дꙋтъ въ иⷥꙗ̑де́нїе , и҆ ѻ҆брѧ́щⷮꙋ ѧ҆̀ ѕл҄а мно́га и҆ ско́рби . и҆ рече́тъ в̾ то́и дн҃ь , не сего́ ли ради и҆же нѣ́сть г҃а б҃а въ наⷵ , пости́гнꙋша м҄ѧ ѕла́ѧ сїа · А҆́ꙁъ же ѿвраще́нїемъ ѿвращꙋ̀ лицѐ моѐ ѿ ни́хъ въ то́и дн҃ь , ѕло́бъ ради всѣх́ъ ꙗ҆́же сътвори́ша . ꙗ҆́ко ѻ҆брати́шасѧ къ бого́мъ чюждиⷨ · И҆ нн҃ѣ въпиши́те словеса̀ пѣ́сни сеѧ̀ . и҆ наѹ҆чи́те е҆ѧ̀ сн҃ы і҆и̑л҃вы . и҆ да въложи́те ю҆̀ въ ѹ҆ста̀ и҆хъ . да бꙋ́детъ м҄и пѣ́снь с҄и въ послꙋшество̀ въ сн҃ѣхъ і҆и̑л҃евыхъ · Въведꙋ́ бо ѧ҆̀ въ ꙁе́млю бл҃гꙋю , е҆ю́же сѧ клѧ́хъ ѿц҃емъ иⷯ , да́ти и҆мъ ꙁе́млю кипѧ́щꙋ мле́комъ и҆ ме́домъ . и҆ ꙗ҆дѧ́тъ , и҆ насыти́вшесѧ въꙁбꙋѧ́ютъ · И҆ ѻ҆братѧⷮсѧ къ бого́мъ чюждимъ , и҆ послꙋж́аⷮ и҆мъ и҆ раꙁгнѣ́ваютъ м҄ѧ · и҆ рас̾сы́плютъ ꙁавѣтъ мой , и҆же ꙁавѣщаⷯ и҆мъ · Тогда́ же на́идетъ на́нь ѕло́ба раꙁлична и҆ ско́рбь , и҆ сꙋпротивит̾сѧ иⷨ пѣ́снь сїѧ противꙋ лица̀ и҆хъ . въ свѣдѣтеⷧ‍҇ство и҆ꙁвѣствꙋющи ꙗ҆́ко не ꙁабы́стьсѧ ѿ ѹ҆́стъ племе́ни и҆х̾ . ꙁане́ же б҄о а҆ꙁъ вѣде ѕло́бы и҆хъ , ели́ко творѧ́тъ дне́сь ꙁд̑ѣ . пр́ьвѣе въведе́нїѧ и҆хъ въ ꙁе́млю бл҃гꙋю , е҆ю́же сѧ клѧ ѿц҃емъ и҆хъ . и҆ въписа моѷсїи пѣ́снь сїю въ то́и дн҃ь , и҆ наѹ҆чи е҆ю̀ сн҃ы і҆ил҃евы · И҆ ꙁаповѣ́да г҃ь і҆сꙋ́сꙋ сн҃ꙋ на́вѷинꙋ . и҆ реⷱ‍҇ е҆мꙋ . въꙁмꙋжа́и ѹ҆крѣпи́сѧ , ты́ бо въведе́ши сн҃ы і҆ил҃евы въ ꙁе́млю е҆ю̑же клѧ́хъсѧ и҆мъ , и҆ аⷥ бꙋ́дꙋ с тобо́ю · И҆ е҆гда̀ же сконча̀ моѷсїи пиша̀ . вс҄ѧ словеса̀ ꙁако́на сего̀ въ кни́ги даже до конца̀ . и҆ ꙁаповѣ́да левѷтомъ , вѣꙁдвижꙋщимъ ковче́гъ ꙁавѣта гн҃ѧ гл҃ѧ · Въꙁе́мше кни́ги ꙁако́на сего̀ . положите ѧ҆̀ въ странꙋ̀ ковче́га ꙁавѣта г҃а б҃а ва́шего , и҆ да бꙋ́детъ т҄ꙋ вамъ въ свѣдѣ́нїе · Ꙗ҆ко а҆ꙁъ вѣ́дѣ раꙁъгнѣ́ванїе твое , и҆ выю твою̀ же́стокꙋю . е҆ще б҄о мн҄ѣ жи́вꙋ сꙋщꙋ съ ва́ми дне́сь , раꙁгнѣвали е҆сте г҃а и҆ ꙗ҆ко па́че по смерти моей · Приꙁови́те къ мн҄ѣ старѣ́ишины племен̾ вашихъ , и҆ ста́рца ва́ша . и҆ сꙋдїѧ̀ ваша . и҆ книгочїѧ ва́ша да гл҃ю въ ѹ҆́ши и҆хъ вс҄ѧ словеса̀ сїѧ , и҆ ꙁасвѣдѣтельствꙋю̀ ваⷨ нб҃семъ и҆ ꙁеⷨлею · Вѣдѣ б҄о ꙗ҆́ко по скончанїи мое̑мъ беꙁаконїемъ събеꙁакон̾ните . и҆ скло́нитесѧ с пꙋтѝ , и҆же а҆ꙁъ ꙁаповѣ́дах̾ вамъ · и҆ ѻ҆брѧщетъ в҄ы ѕл҄о въ послѣднѧ́а дн҃и , ꙗ҆ко сътвори́сте ѕл҄о преⷣ гм҃ъ бм҃ъ раꙁгнѣ́вати е҆го въ всѣ́хъ дѣ́лехъ рꙋкꙋ ва́шею · И҆ гл҃а моѷсїи въ ѹ҆ши всемꙋ сонмꙋ вс҄ѧ словеса̀ пѣ́сни сеа̀ даⷤ‍ⷷ и҆ до конца̀ ·
Глⷡ‍҇а , л҃в · Во́нми нб̾о , и҆ въꙁ̾гл҃ю , и҆ да слы́шитъ ꙁемлѧ̀ гл҃ы ѹ҆́стъ мои̑хъ · да ча́етъ ꙗ҆́ко до́ждь просвѣще́нїе мое и҆ сни́дⷮꙋ ꙗ҆́ко рода̀ гл҃и моѝ · Ꙗ҆́ко тꙋ́ча на́ троскотъ , ꙗ҆́ко и́неи на сѣно · Ꙗ҆́ко и́мѧ гн҃е приꙁва́хъ , дади́те вели́чїе б҃ꙋ на́шемꙋ · Бг҃ъ и҆́стинна дѣ́ла е҆го , и҆ вс҄и пꙋтїе е҆го сꙋдъ , б҃ъ вѣренъ , и҆ нѣсть непра́вды въ немъ . пра́веденъ и҆ прпⷣбенъ г҃ь · Съгрѣши́ша не того ча́да поро́чнаѧ . ро́дъ стропти́въ и҆ раꙁъвраще́нъ · Сїѧ л҄и гв҃и вѣꙁдае́те сїи лю́дїе бꙋ́и , и҆ немꙋдри . не саⷨ л҄и се́и ѿцъ тво́и , стѧжа̀ т҄ѧ и҆ сътворѝ т҄ѧ , и҆ съꙁда̀ т҄ѧ · Помѧни́те дн҃и вѣчныѧ . раꙁꙋмѣ́ите же лѣта ро́да родоⷡ‍҇ . въпросѝ ѿц҃а твое̑го и҆ въꙁвѣсти́т̾ тебѣ , ста́рца твоѧ и҆ рекꙋтъ тебѣ · Є҆гда̀ раꙁдѣлѧа́ше вы́шнїи ꙗ҆ꙁы́ки ꙗ҆коже раꙁ̾сѣ́ѧ сн҃ы а҆да́мовы . положѝ предѣлы ꙗ҆ꙁы́комъ , по числꙋ̀ а҆́гг҃лъ бж҃їихъ · И҆ бы́сть ча́сть гн҃ѧ , лю́дїе е҆го , і҆а́ковъ . ча́сть наслѣ́дїѧ е҆го і҆и̑л҃ь · Ѹ҆до́вли е҆го въ пꙋсты́ни беꙁво́днѣ . въ жа́жди ꙁно́ѧ ѻ҆бы́иде е҆го и҆ накаꙁа̀ е҆го . и҆ съхранѝ е҆го ꙗ҆́ко ꙁѣ́ницꙋ ѻ҆́ка · Ꙗ҆́ко ѻ҆ре́лъ покры́ти гнѣꙁдо̀ своѐ , и҆ на пте́нца своѧ̀ въжделѣ . простеⷬ‍҇ крылѣ свои , и҆ прїа́тъ иⷯ , и҆ поⷣѧтъ и҆хъ на ра́мꙋ свое́ю · Гь҃ е҆ді́нъ въжда́ше и҆хъ , и҆ не бѣ с ни́ми б҃ъ чю́ждь · Въꙁведѐ ѧ҆̀ на си́лꙋ ꙁемлѝ , насытѝ и҆хъ жи́тъ се́лныхъ . със̾са́ша ме́дъ и҆с ка́мене , и҆ е҆ле́и ѿ тве́рда ка́мене · Ма́сло кра́вїе , и҆ мле́ко ѻ҆́вчее , съ тꙋ́комъ а҆́гньчиⷨ и҆ ѻ́внимъ , сыно́въ ю҆́нчихъ и҆ ко́ꙁлиⷯ съ тꙋкомъ пшени́чномъ . и҆ кро́вь гро́ꙁдовꙋ пїа́хꙋ вино̀ · И҆ ꙗ҆дѐ і҆а́ков̾ и҆ насыти́сѧ . и҆ ѿве́ржесѧ въꙁлю́бленныи . ѹ҆ты̀ ѹ҆толъстѣ , и҆ раⷥширѣ . и҆ ѻ҆ста́ви б҃а сътвор̾шаго и҆̀ , и҆ ѿстꙋпѝ ѿ б҃а сп҃са свое̑го · Прогнѣваша м҄ѧ ѻ҆ чю́жди́х̾ , въ ме́рꙁостеⷯ свои̑хъ прегорчи́ша м҄ѧ · Пожро́ша бѣ́совомъ а҆ не б҃ꙋ . бого́мъ , и҆хже не вѣ́даша . новїи с҄екра́тъ , прїидо́ша , и҆хже не вѣ́даша ѿц҃ы и҆х̾ · Бг҃а ро́ждьшаго т҄ѧ ѻ҆ста́ви , и҆ ꙁабы̀ б҃а пита́ющаго т҄ѧ · И҆ ви́дѣ г҃ь и҆ въꙁревнова̀ . и҆ раꙁдражи́сѧ , ꙁа гнѣ́въ сн҃овъ иⷯ и҆ дщерїи · И҆ рече , ѿвращꙋ̀ лицѐ моѐ ѿ ни́хъ , и҆ покажꙋ̀ чт҄о бꙋ́детъ и҆мъ на послѣ́докъ ꙗ҆́ко ро́дъ раꙁъвраще́нъ е҆сть . сн҃ве и҆́хже нѣсть вѣры въ ни́хъ · Тїи раꙁдражи́ша м҄ѧ не ѻ҆ бѕ҃ѣ , прогнѣваша м҄ѧ въ и́долѣхъ своихъ , а҆́ꙁ̾ раꙁдражꙋ̀ иⷯ не ѻ҆ ꙗ҆ꙁыцⷯѣ ѻ҆ ꙗ҆ꙁыцⷯѣ же нераꙁꙋмливыⷯ прогнѣ́ваю иⷯ · Ꙗ҆́ко ѻ҆́гнь въꙁгори́тсѧ ѿ ꙗ҆́рости моеѧ̀ , раждьже́тсѧ до а́да преи̑спо́днѧго . снѣсть ꙁе́млю , и҆ жита е҆ѧ , попа́литъ ѻ҆снова́нїѧ гора́мъ · Съберꙋ̀ на нихъ ѕла́ѧ , и҆ стрѣ́лы моѧ скон̾чаю въ ни́хъ · Та́юща гла́домъ . и҆ снѣ́дь пти́цъ , и҆ гръбъ неи̑сцѣлеⷩ‍҇ . ꙁꙋ́бы ѕвѣ́рїи послю̀ в нѧ̀ , съ ꙗ҆́ростїю пресмыка́ющимисѧ по ꙁемлѝ · ѿ вн҄ѣ беꙁча́дитъ и҆хъ мечь , и҆ ѿ храⷨ и҆хъ стра́хъ . ю҆́ноша съ дв҃ою . със̾сыи . съ ѻ҆́трокомъ старцемъ · Рѣхъ , раꙁсѣ́ю и҆хъ , ѹ҆ста́влю же ѿ чл҃къ па́мѧть и҆хъ · Токмо ꙁа гнѣ́въ вра́гъ , ꙗ҆́ко да не долголѣтъствꙋ́ютъ , и҆ да не налѧ́гꙋтъ сꙋпоста́ти . да не рекꙋтъ , рꙋка̀ на́ша высо́ка . и҆ не г҃ь сътворѝ сїѧ вс҄ѧ · Ꙗ҆́ко ꙗ҆ꙁы́къ погꙋ́бль совѣтъ е҆сть и҆ нѣсть в ни́хъ хꙋдожьства . не смы́слиша раꙁꙋмѣти , сїѧ вс҄ѧ · да прїимꙋтъ въ грѧдꙋщее вре́мѧ . ка́ко пожене́тъ е҆ді́нъ ты́сѧщꙋ , и дв҄а дви́гнета тм҄ы . а҆́ще не б҃ъ ѿда́стъ и҆хъ и҆ г҃ь преда́стъ и҆хъ · Нѣ сꙋть б҄о бо́ѕи и҆хъ ꙗ҆́ко б҃ъ на́шъ вра́ѕи же на́ши нераꙁꙋ́мливи · ѿ виноградъ б҄о содомъскихъ винограⷣ и҆хъ , и҆ лоꙁа̀ и҆хъ ѿ гоморы . гроꙁдъ и҆хъ , гроꙁдъ желчи , гроꙁдъ горести ихъ · Ꙗ҆́рость ѕмїи , вино̀ иⷯ и҆ ꙗ҆́рость а҆спидъ неи̑сцѣ́лна · Не сїѧ л҄и вс҄ѧ събрашасѧ ѹ҆ менѐ , и҆ ꙁапечатлѣшасѧ въ съкровищиⷯ мои̑х̾ въ дн҃ь ѿм̾щенїѧ въꙁда́мъ , въ времѧ вънегда̀ съблаꙁни́тсѧ нога̀ их̾ ꙗ҆́ко блиꙁь дн҃ь поги́бели и҆хъ , и҆ преⷣсташа гото́ваѧ ва́мъ · Ꙗ҆́ко сꙋдиⷮ г҃ь люде́мъ свои̑мъ , и҆ ѻ҆ рабѣхъ свои̑хъ ѹ҆моле́нъ бꙋдетъ . видѣ б҄о иⷯ раꙁ̾слаблены , і҆ и҆ста́ѧвша въ времѧ і҆ и҆ꙁнемогоша · И҆ рече г҃ь гд̑ѣ сꙋть бо́ѕи и҆хъ , и҆же ѹ҆поваша на нѧ · И҆хже тꙋкъ жр́ътвъ иⷯ ꙗ҆дѧ́сте , и пїꙗ҆́сте вино̀ требъ ихⷯ · да въскрⷵнⷮꙋ и҆ помогⷮꙋ ваⷨ и҆ бꙋдⷮꙋ ваⷨ покровителе · Ви́дите ви́дите , ꙗ҆́ко а҆́ꙁъ е҆смь , и҆ нѣсть б҃ъ ра́ꙁвѣ менѐ . а҆ꙁъ ѹ҆бїю̀ и҆ жи́ти сътворю̀ . поражꙋ̀ , и҆ а́ꙁъ и҆сцѣлю̀ . и҆ нѣсть и҆же и҆ꙁмеⷮ ѿ рꙋкꙋ̀ мое̑ю · Ꙗ҆́ко въꙁдви́гнꙋ на́ нб҃о рꙋ́кꙋ мою , и҆ кленꙋ́сѧ десни́цею мое̑ю . и҆ рекꙋ̀ , жи́вꙋ а҆́ꙁъ въ вѣкъ · Ꙗ҆́ко поѻ҆стрю̀ ꙗ҆́ко мо́лнїю ме́чь мои , и҆ прїиметъ сꙋ́дъ рꙋка моѧ̀ . и҆ въꙁда́мъ ме́сть врагомъ , и҆ ненави́дѧщиⷨ м҄ѧ въꙁда́мъ · Ѹ҆пою̀ стрѣ́лы моа̀ ѿ кро́ви , и҆ ме́чь мо́и снѣсть мѧ́са . ѿ кро́ве ꙗ҆́ꙁвеныхъ и҆ плѣне́нїа , ѿ глаⷡ‍҇ кн҃ѕь ꙗ҆ꙁы́ческих̾ · Въꙁвесели́тесѧ нб҃са кꙋп́но с ниⷨ , и҆ да покло́нѧтсѧ е҆мꙋ вс҄и а҆гг҃ли бж҃їи · Въꙁвесели́тесѧ ꙗ҆ꙁы́цы съ люⷣми е҆го , и҆ да ѹ҆крѣпѧⷮсѧ е҆мꙋ вс҄и сн҃ове бж҃їи · Ꙗ҆́ко кро́вь сн҃оⷡ‍҇ свои̑хъ м̾ща́етъ , и҆ ѿм̾сти́тъ и҆ воꙁда́стъ ме́сть враго́мъ , и҆ ненави́дѧщиⷨ е҆го въꙁда́стъ . и҆ ѻ҆чи́ститъ г҃ь ꙁе́млю людїи свои̑хъ · И҆ въписа̀ моѷсїи пѣ́снь сїю́ въ то́й дн҃ь , и҆ наѹ҆чѝ е҆ю сн҃ы і҆и҃лѧ . и҆ въни́де моѷсїи къ лю́деⷨ . и҆ гл҃а вс҄ѧ словеса̀ ꙁако́на сего̀ въ ѹ҆́ши лю́демъ , саⷨ і҆ и́сꙋсъ навѷнъ · И҆ сконча̀ моѷсїи гл҃ѧ словеса̀ сїи в̾семꙋ̀ і҆и̑л҃ю · И҆ рече к ни́мъ въне́млите срⷣцемъ ва́шиⷨ вс҄ѧ словеса̀ сїи . ꙗ҆́же аꙁъ и҆ꙁвѣстꙋ́ю ваⷨ днⷵе · Ꙗ҆́же да ꙁаповѣ́сте сн҃омъ своиⷨ . снабдѣти и҆ твори́ти вс҄ѧ словеса̀ ꙁако́на сего̀ · Ꙗ҆́ко нѣсть сло́во с҄е сꙋ́е ваⷨ н҄о жи́ꙁнь ваша , и҆ сего ра́ди сло́ва длъги дн҃и бꙋ́дете на ꙁемлѝ . на ню́же в҄ы минꙋе́те і҆ѻ҆рда́нъ та́мо причастити ю҆̀ · И҆ рече г҃ь къ моѷсїю въ дн҃ь сїи гл҃ѧ . въꙁы́ди на горꙋ̀ а҆вариⷨ  . гора наварїѹ҆̀ ꙗ҆же е҆сть въ ꙁемлѝ моа́вли прѧ́мо е҆ри́хꙋ . и҆ виждь ꙁе́млю ханаа́ню , ю҆же а́ꙁъ да́ю сн҃омъ і҆и̑л҃евымъ въ ѻ҆дръжа́нїе · И҆ сконча́исѧ тамо на горѣ на нюже въсхо́диши , и҆ приложисѧ къ людемъ своиⷨ . ꙗ҆́коⷤ‍ⷷ ѹ҆́мре а҆а̑ро́нъ бра́тъ тво́и на горѣ ѻ҆́рѣ , и҆ приложи́сѧ к люде́мъ своиⷨ · Поне́же не покори́стесѧ сло́вꙋ мое̑мꙋ въ сн҃ѣхъ і҆и̑л҃евѣхъ ѹ҆ воды̀ сꙋпротивныѧ кади́съ , въ пꙋсты́ни си́ни . и҆ понеже не ѻ҆ст҃исте менѐ въ сн҃ѣхъ і҆и̑л҃евых̾ · Ꙗ҆́ко съпрѧма во́ꙁриши ꙁе́млю . н҄о тамо не въни́деши , е҆ꙗ҆́же даю̀ сн҃омъ і҆ил҃евымъ ·
Глⷡ‍҇а , л҃г · Се же блⷵве́нїемъ и҆же блⷵви моѷсїи чл҃къ бж҃їи сн҃ы і҆ил҃евы прежде скоⷩ‍҇ча́нїа свое̑го · И҆ рече , г҃ь ѿ сїѻ́на прїиде , и ꙗви́сѧ ѿ . їира намъ и приспѣ ѿ горы̀ фара́нѧ и҆ прїиде со т̾мами ст҃ыхъ ѻ҆деснꙋю е҆го ѻ҆́гнь ꙁако́нꙋ и҆мъ · И҆ пощадѣ люди своа , и҆ вс҄и ст҃їи въ рꙋкаⷯ е҆го сꙋть , и҆ приставшїи ногам̾ е҆го прїа́ша ѿ словесъ е҆го · Ꙁако́нъ , и҆же ꙁаповѣ́да намъ моѷсїи . и҆ причастїе со́нма і҆а́ковлѧ · И҆ бꙋдетъ правеⷣнаго цр҃ь вънегда̀ собирахꙋсѧ кнѧѕи люⷣстїи въкꙋпе и҆ племена сн҃овъ і҆ил҃евыхъ · да живет̾ рꙋви́мъ , да не ѹ҆́мретъ , и҆ бꙋ́детъ въ мало число̀ . и симеѻ́нъ да бꙋдетъ мно́гъ числоⷨ · А҆ с҄е і҆ю̑дѣ . и҆ рече послꙋшай г҃и гла́са і҆ю̑дина и҆ въ люди е҆го въведѝ . рꙋка̀ е҆го ѻ҆би́лна е҆мꙋ , и҆ помо́щник̾ на враги е҆го да бꙋдешѝ · И҆ левѷи речѐ , дадите левѷи страшли́выѧ е҆го , і҆ и҆стиннꙋ е҆го мꙋжꙋ прпⷣбнꙋ , е҆гоже и҆скꙋси во и҆скꙋшенїи и҆ ѻ҆блъгаше и҆̀ ѹ҆ воды̀ сꙋпротивныа · Гл҃ѧй ѿц҃ꙋ свое̑мꙋ и҆ мт҃ри свое̑и , не ви́дѣхъ тебѐ . и҆ братїѧ свое̑ѧ не поꙁна̀ . и҆ сн҃овъ свои̑хъ не ѹ҆видѣ . снабдѣ словеса̀ твоѧ̀ и҆ ꙁавⷮѣ тво́и снабдѣ · Повѣдѧтъ ѻ҆правле́нїа твоѧ̀ і҆аковꙋ и҆ ꙁако́нъ твои і҆ил҃ю . въꙁложа́тъ ѳимїѧ́мъ въ гнѣ́вѣ твое̑мъ прино́съ на ѻ҆́лтарь тво́и · Блⷵви г҃и крѣ́пость е҆го , и҆ дѣ́ла рꙋкꙋ̀ е҆го прїими . побїи чресла̀ въставшиⷯ на́нь вра́гъ е҆го , и҆ ненави́дѧщиⷯ е҆го , да не въскрⷵнꙋтъ · И҆ веньꙗ̑ми́нꙋ реⷱ‍҇ въꙁлю́бленныи гм҃ъ ѹ҆поваѧй вселиⷮсѧ в немъ и҆ б҃ъ ѻ҆кри́литъ е҆го , вс҄ѧ дн҃и . и҆ посредѣ ра́менъ е҆го почїеⷮ · И҆ и҆ѻ́сифови реⷱ‍҇ съ блⷵве́нїемъ гн҃имъ ꙁемлѧ̀ е҆го , ѿ высоты̀ нбⷵныѧ росы̀ , и҆ ѿ беꙁⷣнъ и҆сто́чники ни́ꙁꙋ · И҆ въ времѧ жи́та со́лнечныⷯ премене́нїи , и҆ ѿ сне́мъ мѣ́сѧчныхъ · И҆ ѿ ве́рха горъ нача́ло . и҆ ѿ ве́рха холмовъ а҆е̑наѻ́ньскихъ · И҆ по времени ꙁемлѧ̀ съверше́нїа · и҆ прїа́тенъ ꙗ҆ви́вшемꙋсѧ въ кꙋпи́нѣ . да прїидꙋтъ на главꙋ̀ и҆ѻ́сифꙋ . и҆ на ве́рхъ , да просла́виⷮсѧ въ бра́тїи е҆го · Ꙗ҆́ко первороⷣнаго телца̀ доброта̀ е҆го . и҆ ꙗ҆́ко рогъ и҆норо́га ро́ꙁи е҆го . тѣ́ми страны̀ прободе́тъ въкꙋ́пѣ до кра́ѧ ꙁемлѧ̀ . сїѧ тм҄ы е҆фрѣмовы . и҆ сїѧ ты́сꙋща манаси́и̑на · И҆ ꙁаѹ҆ло́нꙋ реⷱ‍҇ . въꙁвесели́сѧ ꙁаѹ҆ло́нъ въ и҆схо́дѣ твое̑мъ . и҆саха́ръ въ домѣ́хъ е҆го · Страны̀ на горꙋ̀ , и҆ приꙁовꙋтъ  , и҆ положаⷮ т҄ꙋ тре́бꙋ пра́вдѣ . и҆ богаⷮство морско́е въꙁдоѧ́т̾ . и҆ прїимꙋтъ съкро́вища съкрове́нныѧ въ песцѣ · И҆ га́дꙋ реⷱ‍҇ блⷵве́нъ раꙁ̾ширѧ́асѧ гаⷣ . ꙗ҆́ко ле́въ почѝ съкрꙋши́выи мы́шцꙋ кн҃ѕѧ · И҆ ѹ҆ви́дѣ нача́ткы своѧ̀ ꙗ҆́ко та́мо раꙁдѣли́сѧ ꙁемлѧ̀ , кн҃ѕеи събра́ныⷯ въкꙋ́пѣ въ нача́ло ꙁмлѝ люⷣскїѧ . пра́вдꙋ сътвори́тъ г҃ꙋ , и сꙋ́дъ сво́и съ і҆и̑лемъ · И҆ да́нꙋ реⷱ‍҇ да́нъ лви́чищ̾ ско́читъ ѿ васа́на · И҆ неѳали́мꙋ реⷱ‍҇ . неѳали́мъ насыще́нїе прїа́тно . и҆ насы́титсѧ блⷵве́нїа ѿ г҃а . мо́ре и҆ ю́гъ наслѣ́дитъ · И҆ а҆си́рꙋ реⷱ‍҇ , блⷵве́нъ ѡ ча́дъ а҆си́ръ . и҆ бꙋ́детъ прїѧ́тенъ бра́тїи свое́й . ѻ҆мо́читъ въ е҆ле́и но́гꙋ свою̀ · Желѣ́ꙁо и҆ мѣ́дь сапо́гъ е҆го бꙋдетъ . и҆ а҆ки дн҃ь твои крѣпость твоѧ̀ · Нѣсть б҄о ꙗ҆́ко б҃ъ любеⷥнаго . въсходѧ́и на нб҃о помощь тебѣ . и҆ великолѣпыи въ твердилѣ И҆ покрыеⷮ т҄ѧ бж҃їе начало . и҆ поⷣ крѣпостїю мыш̾ца прⷵносꙋщныѧ , ѿженеⷮ ѿ лица̀ твое̑го врагѝ . гл҃ѧ погꙋблю̀ · И҆ вселитсѧ і҆и̑л҃ь ѹ҆поваѧ е҆ді́нъ на ꙁемлѝ і҆а́ковли . вино́мъ и҆ пшени́цею . и нб҃о е҆мꙋ ѻ҆бла́чно росо́ю · Бл҃же́нъ е҆си і҆и̑л҃ю . кт҄о подо́бенъ ва́мъ . лю́дїе спⷵнїи ѿ г҃а . щи́тъ по́мощъ твоѧ . и҆ ѻ҆рꙋжїе хвала твоѧ̀ , и҆ съ́лжютъ тебѣ враѕи твоѝ . ты́ же на вы́ю и настꙋ́пиши ·
Глⷡ‍҇а , л҃д · И вꙁы́де моѷсїи ѿ а҆ровоѳа моа́влѧ . на горꙋ̀ моа́влю , на ве́рхъ ѳаꙁга , е҆же е҆сть прѧмо е҆рихꙋ . и҆ покаꙁа̀ е҆мꙋ г҃ь вс҄ю ꙁе́млю галааⷣскꙋ до да́на · И҆ вс҄ю ꙁе́млю неѳли́млю и҆ е҆фрѣмовꙋ , и манасїинꙋ . и҆ вс҄ю ꙁемлю і҆ю҆́динꙋ до мо́рѧ послѣ́д нѧго · И҆ пꙋстыню и҆ ѻ҆́крⷵтнаѧ села̀ . и҆е̑рихона гра́ да фини́чьскаго , до сиго́ра · И҆ реⷱ‍҇ г҃ь къ моѷсїю . сї ѧ ꙁемлѧ̀ е҆ю́же клѧⷯсѧ , а҆враа́мꙋ , і҆саа́кꙋ , і҆а̑ковꙋ гл҃ѧ . племени ва́шемꙋ дамъ ю҆̀ . и҆ покаꙁаⷯ ю҆̀ ѻ҆чи́ма твои̑ма , н҄о та́мо не внидеши · И҆ скончасѧ т҄ꙋ моѷсїи рабъ гн҃ь въ ꙁемлѝ моа́вли сло́воⷨ гн҃и · И҆ погребо́ша е҆го въ ꙁемлѝ моа́вли , бли́ꙁъ до́мꙋ ѳого́рова . и҆ не свѣде н҄иктоже погребенїа е҆го , даже и҆ до днⷵе · Моѷсїю же б҄ѣ , р҃ , и҆ к҃ , лѣтъ , вънегда̀ сконча́сѧ . и҆ не ѻ҆темнѣстѣ ѻ҆́чи е҆мꙋ н҄и и҆стлѣ́ста вѣжди е҆го · И҆ плака́шесѧ сн҃ове і҆ил҃еви моѷсїа въ равоѳѣ моа́вли ѹ҆ і҆ѻ҆рда́на блиꙁъ е҆рихона . л҃ , дн҃їи . и҆ сконча́шасѧ дн҃їе пла́ча желѣ́нїѧ моѷсїина · И҆ и҆сꙋсъ сн҃ъ навѷинъ напо́лнисѧ дх҃а смыслена . въꙁложи б҄о моѷсїи рꙋцѣ своѝ на́нь . и҆ послꙋшаша е҆го сн҃ове і҆и̑лви , и҆ сътвори́ша ꙗ҆́коже ꙁаповѣ́да г҃ь моѷсїю · И҆ не въста̀ по семъ пррⷪ‍҇къ въ і҆ил҃и ꙗ҆́коже моѷсїи . е҆гоже поꙁна̀ г҃ь лицемъ къ лицꙋ̀ · Въ всѣ́хъ ꙁнаменїихъ и҆ чюдесѣ́хъ , и҆же посла̀ е҆го г҃ь сътвори́ти ѧ҆̀ все́и ꙁемлѝ е҆гѷпеⷮстеи . фараѻ҆́нꙋ и҆ слꙋгаⷨ е҆го . и҆ ꙁемли е҆го чюдеса̀ вели́ка . рꙋкою крѣ́пкою и҆ мы́шцею высо́кою , е҆же сътворѝ моѷсїи преⷣ всѣмъ і҆и̑л҃емъ · Конецъ пѧтыⷨ кни́гамъ моѷсїѻвыⷨ . 
и҆ маю҆́тъ в себѣ глⷡ‍҇а , л҃д ·
