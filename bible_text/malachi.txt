МАЛАХИ́Я ПРО҃РКЪ
Глⷡ‍҇а , а҃ · Бг҃осмышле́нїе словесе гн҃ѧ на і҆и̑л҃ѧ в рꙋ́кꙋ а҆гг҃ла е҆го . положи́те с҄е на срⷣцыⷯ вашиⷯ , въꙁлюби́хъ в҄ы гл҃етъ г҃ь . и҆ рѣ́сте , ѻ҆ чемъ въꙁлюбиⷧ‍҇ е҆си н҄ы . не браⷮ ли б҄ѣ і҆са́въ і҆а́ковꙋ , гл҃етъ г҃ь , и҆ воꙁлю́бихъ і҆а́кова , а҆ і҆са́ва въꙁненави́дѣхъ . и҆ ѹ҆чиниⷯ предѣ́лы е҆го въ и҆щеꙁнове́нїе , и҆ достоѧ́нїе е҆го въ ны́рища пꙋсты́нна . ꙁанѐ а҆ще речеⷮ и҆дꙋме́ѧ раꙁорихсѧ , и҆ ѻ҆брати́мсѧ и҆ въꙁижⷣемъ ѻ҆пꙋстѣвшаѧ е҆ѧ̀ · Си́це гл҃етъ г҃ь вседръжи́тель , сами въꙁи́ждꙋтъ , и҆ а́ꙁ̾ раꙁорю . и҆ нарече́тсѧ и҆мъ предѣ́лъ беꙁако́нїѧ , и҆ лю́дїе на нѧ́же ѻ҆полчиⷮсѧ г҃ь до́ вѣка . и҆ ѻ҆чеса ваша ви́дѧⷮ , и҆ в҄ы речете , въꙁвели́чисѧ г҃ь превы́ше предѣ́лъ і҆и̑л҃въ · Сн҃ъ сла́витъ ѿц҃а , и҆ ра́бъ г҃а свое̑го ѹ҆бои́тсѧ . т҄о а҆ще ѿц҃ъ е҆смь а҆ꙁъ , т҄о гд̑ѣ сла́ва моѧ . и҆ а́ще г҃ь е҆смь а҆ꙁъ , т҄о гдѣ е҆сть бо́ꙗ̑ꙁнь моѧ̀ . гл҃етъ г҃ь вседръжи́тель на́ вы сщ҃еннїи ѻ҆ꙁлобꙋ́ющеи и҆мѧ мое . и҆ рѣ́сте , ѻ҆ чемъ ѻ҆ꙁлоби́хомъ и҆мѧ твое . приносѧ́ще къ ѻ҆лтареви мое̑мꙋ хлѣ́бы скве́рны . и҆ рѣ́сте , ѻ҆ чесо́мъ ѻ҆скверни́хомъ ѧ҆̀ . гл҃етсѧ вамъ , трапе́ꙁа гн҃ѧ ѹ҆ничиже́на е҆сть , и҆ наⷣложе́наѧ бра́шна ѹ҆ничижи́ли е҆сте . ꙁанѐ а҆ще приведете слѣ́по на жрътвꙋ , не ѕло л҄и · и҆ а́ще приведете хро́мо ли недꙋ́жно , т҄о не ѕло л҄и . приведи е҆̀ кн҃ѕю свое̑мꙋ е҆да̀ по́иметъ е҆̀ , а҆ще ѻ҆бинет̾сѧ лица твое̑го , гл҃етъ г҃ь вседръжи́тель · И҆ нн҃ѣ ѻ҆цы́ститесѧ прⷣе лицемъ бг҃а вашего , и҆ моли́тесѧ е҆мꙋ да поми́лꙋетъ в҄ы . в рꙋ́ки ваша бы́ша с҄и , а҆ще ѻ҆бинꙋсѧ ли́ць вашиⷯ , гл҃етъ г҃ь вседръжи́тель · Ꙁанѐ и҆ ѿ васъ ꙁатво́рѧтсѧ две́́ри , и҆ не въꙁгнѣтитѐ ѻ҆лтаре́ви мое̑мꙋ тꙋне . нѣсть во́лѧ моѧ въ ваⷵ , гл҃етъ г҃ь вседержи́тель , и҆ жрътвы не прїимꙋ ѿ рꙋ́къ вашихъ . ꙁанѐ ѿ востоⷦ‍҇ слн҃ца и҆ до ꙁа́падъ е҆го и҆мѧ моѐ сла́витсѧ в ꙗ҆ꙁы́цехъ , и҆ на всѧ́комъ мѣ́стѣ ѳемїа́мъ прино́ситсѧ и҆мени мое̑мꙋ и҆ жертва чи́ста . ꙁанѐ ве́лїе и҆мѧ мое въ ꙗ҆ꙁы́цехъ , гл҃етъ г҃ь вседержи́тель . вы же скверните е҆̀ , гл҃юще , трапе́ꙁа гн҃ѧ ѻ҆скверне́на е҆сть , и҆ наⷣлага́ющаѧсѧ бра́шна е҆го ѹ҆коре́на бы́ша . и҆ рѣ́сте , с҄и ѿ стра́сти бы́ша . и҆ ѿдꙋнꙋхъ ѧ҆̀ , гл҃етъ г҃ь вседержи́тель . и҆ ѹ҆вѣ́си хище́нїѧ и҆ хро́ма и҆ ѕло дѣ́ющасѧ , и приведо́сте ѧ҆̀ на жертвꙋ , н҄о не прїимꙋ и҆хъ ѿ рꙋ́къ вашихъ , гл҃етъ г҃ь вседержи́тель . и҆ проклѧ́тъ и҆же б҄ѣ си́ленъ и҆ б҄ѣ въ ста́дѣ е҆го мꙋжескь по́лъ , и҆ моли́тва е҆го на́нь и҆ жре́тъ растлѣ́вшаѧ гв҃и . ꙁанѐ цр҃ь ве́лїи а҆ꙁъ е҆смь , гл҃етъ г҃ь вседержи́тель , і҆ и҆мѧ мое просвѣще́нно въ ꙗ҆ꙁы́цеⷯ ·
Глⷡ‍҇а , в҃ · И нн҃ѣ ꙁа́повѣдь с҄и к вамъ сщ҃енїи . а҆ще не ѹ҆слы́шите , и҆ а́ще не положите на срⷣцыхъ вашихъ да́ти сла́вꙋ и҆мени мое̑мꙋ , гл҃етъ г҃ь вседержи́тель . и҆ послю̀ на́ вы клѧ́твꙋ , и҆ прокленꙋ блⷵвенїе ваше и҆ ѻ҆кленꙋ е҆̀ . и҆ раꙁорю блⷵвенїе ваше и҆ не бꙋдетъ въ васъ , ꙁанѐ в҄ы не влага́сте въ срⷣца ваша . с҄е а҆ꙁъ ѿлꙋчю вамъ ра́мо , і҆ и҆ски́даю трибꙋхи лютомыи на лица ваша , трибꙋхи лю́томыи пра́ꙁⷣникъ вашихъ , и҆ прїимꙋ в҄ы въкꙋ́пѣ · И҆ раꙁꙋмѣете ꙁанѐ а҆ꙁъ г҃ь посла́хъ к ва́мъ ꙁа́повѣдь сїю , бы́ти ꙁавѣтꙋ мое̑мꙋ къ левѷтомъ , гл҃етъ г҃ь вседержи́тель . ꙁавѣтъ мои б҄ѣ с ниⷨ жи́ꙁни и҆ ми́рꙋ . и҆ дахъ е҆мꙋ бо́ꙗ̑ꙁнїю боꙗ҆́тисѧ мене , и҆ ѿ лица и҆мени мое̑го сꙋмнѣтисѧ е҆мꙋ . ꙁако́нъ и҆́стинны б҄ѣ въ ѹ҆стⷯѣ е҆го , и҆ непра́вда не ѻ҆брѣте́сѧ въ ѹ҆стнахъ е҆го . въ ми́ръ и҆справлѧ́ѧ и҆детъ съ мно́ю , и҆ мно́ги ѻ҆братиⷮ ѿ непра́вды . ꙗ҆́ко ѹ҆стнѣ і҆ереѻ҆вѣ съхранѧ́ете раꙁꙋмъ , и҆ ꙁако́на въꙁы́щꙋ ѿ ѹ҆стъ е҆го , ꙗ҆ко а҆гг҃лъ г҃а вседръжителѧ е҆сть . вы же ѹ҆клони́стесѧ ѿ пꙋтїи , і҆ и҆ꙁнемощьствисте мно́ги ѿ ꙁако́на , и҆стлисте ꙁавѣтъ левѷи̑нъ , гл҃етъ г҃ь вседръжи́тель . и҆ а́ꙁъ да́хъ в҄ы въ ѹ҆ничижденїе и҆ ѻ҆слаблены въ всѧ̀ ꙗ҆ꙁы́ки , ꙁане в҄ы не съхрани́сте пꙋтїи моиⷯ . н҄о лица̀ ѻ҆бинꙋстесѧ въ ꙁако́нѣ . не б҃ъ ли е҆ді́нъ съꙁда васъ . не ѿц҃ъ л҄и е҆ді́нъ всѣмъ ва́мъ . чт҄о а҆ще ѻ҆ста́висте ко́ждо бра́та свое̑го , ѻ҆скверни́ти ꙁавѣтъ ѿц҃ь ва́шихъ · ѻ҆ставленъ бы́сть і҆ѹ́да , и҆ ме́рꙁости бы́сть і҆и̑л҃ь и҆ і҆ерⷵли́мъ . ꙁане ѻ҆скверни і҆ѹ́да ст҃аѧ гн҃ѧ ꙗ҆́же въꙁлюби , и҆ нача́токъ бо́гомъ чю́ждиⷨ . потреби́тъ г҃ь чл҃ка творѧ́щаго с҄и , до́ндеже смиритсѧ ѿ се́лъ і҆а́ковль , и҆ ѿ приносѧ́щихъ жрътвꙋ бг҃ꙋ вседръжи́телю . и҆ с҄и и҆́хже ненави́дѣхъ творѧ́сте . покрывасте слеꙁа́ми ѻ҆лтарь гн҃ь , и҆ пла́чемъ и҆ въꙁдыха́нїемъ ѿ трꙋ́довъ . е҆щѐ л҄и достоино приꙁрѣти на жрътвꙋ ва́шꙋ , л҄и прїѧ́ти прїѧ́тно и҆ꙁ рꙋкъ ва́шихъ . и҆ рѣсте , чесо ра́ди . ꙗ҆́ко г҃ь ꙁасвидѣтельствова междꙋ тобо́ю , и҆ межⷣꙋ жено́ю ю҆́ности твое́ѧ ю҆же пꙋстѝ . и҆ т҄а ѻ҆бѣщница твоѧ̀ , и҆ жена̀ ꙁавѣтꙋ твое̑мꙋ . и҆ не добрѣ сътворѝ ѻ҆ста́нокъ дх҃ꙋ твое̑мꙋ . и҆ рѣсте , чесо и҆́наго про́ситъ б҃ъ л҄и сѣмене . и҆ съхрани́тесѧ дх҃омъ ва́шимъ , и҆ жены̀ ю҆́ности свое́ѧ не ѻ҆ста́виши . н҄о а҆ще въꙁненавидѣвъ ѿпꙋстиши ю҆̀ , гл҃етъ г҃ь б҃ъ і҆и̑л҃евъ . покры́ет̾ г҃ь нече́стїѧ помышленїѧ ва́ша , гл҃етъ г҃ь вседръжи́тель . и҆ съхранитесѧ дх҃омъ свои̑мъ , и҆ не ѻ҆ста́вите совѣта , прогнѣва́юще б҃а сло́весы ва́шими . и҆ рѣсте , ѻ҆ чесомъ прогнѣвахомъ е҆го . ꙁанѐ рѣсте , всѧ́къ творѧ́и ꙁл҄о добръ преⷣ гм҃ь , и҆ ѻ҆ тѣхъ са́мъ и҆ꙁволи́лъ е҆сть , и҆ гдѣ е҆сть б҃ъ пра́вдѣ ·
Глⷡ‍҇а , г҃ · Се̑ а҆ꙁъ послю̀ а҆гг҃ла своего и҆ приꙁритъ на пꙋть предъ лицемъ мои̑мъ . и҆ внеꙁа́пꙋ прїидетъ въ цр҃ковь свою г҃ь е҆гоже в҄ы и҆́щете , и҆ а́гг҃лъ ꙁавѣта е҆гоже в҄ы хо́щете . с҄е прїидетъ гл҃етъ г҃ь вседръжи́тель , и҆ кт҄о потръпи́тъ дн҃ь прише́ствїа е҆го , и҆ кт҄о посто́итъ въ видѣнїи е҆го . ꙁане сей въсхо́дитъ ꙗ҆́ко ѻ́гнь раꙁваренїѧ , и҆ ꙗ҆́ко мы́ло перꙋщихъ . и҆ сѧ́детъ раꙁварѧ́а и҆ ѻ҆цыщаѧ ꙗ҆́ко сребро и҆ ꙗ҆́ко ꙁла́то . и҆ ѻ҆цы́ститъ сн҃ы левѷи̑ны , и҆ прелїетъ ѧ҆̀ ꙗ҆́ко ꙁла́то и҆ ꙗ҆́ко сребро̀ . и҆ бꙋ́дꙋтъ гв҃и приносѧ́ще жрътвꙋ въ пра́вдꙋ . и҆ го́дѣ бꙋдетъ гв҃и жрътва і҆ѹ́дова въ і҆ерⷵлимѣ ꙗ҆́коже дн҃и вѣка , и҆ ꙗ҆́коже лѣта преⷣнѧа . и҆ прїидꙋ к̾ вамъ на сꙋдъ , и҆ бꙋдꙋ свѣдитель ско́ръ на прокаꙁи́телѧ , и҆ на прелюбодѣ́ица , и҆ на кленꙋщаѧсѧ и҆менемъ моиⷨ въ л̾жꙋ , и҆ на лиша́щаѧ м̾ꙁды нае̑мника , и҆ на насильствꙋ́ющаѧ вдови́ца , и҆ п̾ха́ющаѧ си́рыѧ , и҆ на ѹ҆кланѧ́ющаѧ сꙋдъ прише́лца , и҆ на не боѧ́щаѧсѧ менѐ , гл҃етъ вседръжи́тель · Ꙁанѐ а҆ꙁъ гь б҃ъ вамъ и҆ не и҆ꙁмѣнѧ́юсѧ . и҆ в҄ы сн҃ы і҆а́ковли и҆ не съдръꙁа́етесѧ ѿ грѣхъ ѿц҃ь вашихъ . ѹ҆клони́сте ꙁако́ны моѧ и҆ не съхрани́сте . ѻ҆брати́тесѧ къ мнѣ и҆ ѻ҆бращꙋсѧ къ вамъ , гл҃тъ г҃ь вседръжи́тель . и҆ рѣ́сте , ѻ҆ чесоⷨ ѻ҆брати́мсѧ . е҆да̀ ѻ҆больща́етъ чл҃къ б҃а . ꙁанѐ в҄ы ѻ҆больсти́сте м҄ѧ . и҆ рѣ́сте , ѻ҆ чесомъ ѻ҆больсти́хомъ тѧ . ꙗ҆́ко десѧти́ны и҆ начат̾цы с̾ вами сꙋть , и҆ въꙁира́юще в҄ы въꙁира́ете на́ нѧ , и҆ мене б҄о ѻ҆больща́ете , лѣто с҄е и҆скон̾ча́сѧ . и҆ внесо́сте вс҄ѧ тѧжа́нїѧ въ сокро́вища , и҆ расхище́нїе ни́щаго въ домы ваша . ѻ҆братите же сѧ ѻ҆ сеⷨ , гл҃етъ г҃ь вседръжи́тель . а҆ще не ѿверꙁꙋ вамъ хлѧ́бїи нбⷵныхъ , і҆ и҆ꙁлїю вамъ блⷵве́нїе мое до́ндеже ѹ҆довлите́сѧ . и҆ ра́ꙁньствꙋ́ю вамъ въ бра́шна , и҆ не и҆мамъ и҆стли́ти ваⷨ пло́дъ ꙁе́мльныⷯⷯ . и҆ не и҆мꙋть и҆ꙁнемощи ва́мъ виногра́ди се́лнїи , гл҃етъ г҃ь вседръжи́тель . и҆ ѹ҆бла́жатъ в҄ы вс҄и ꙗ҆ꙁы́цы , ꙁанѐ бꙋдете в҄ы ꙁемлѧ̀ и҆ꙁволена , гл҃етъ г҃ь вседръжи́тель · ѻ҆тѧжчи́сте на́ мѧ словеса ваша , гл҃етъ г҃ь вседръжи́тель . и҆ рѣсте , ѻ҆ чемъ ѻ҆клевета́хомъ на́ тѧ . рѣсте сꙋетенъ работаѧ́й б҃ꙋ . и҆ чт҄о бо́лѣ ꙗ҆́ко съхрани́хомъ съхране́нїѧ е҆го . и҆ ꙁанѐ поидо́хомъ мл҃твеницы преⷣ лицемъ г҃а вседръжи́телѧ . и҆ нн҃ѣ мы блажи́мъ чю́ждихъ , и҆ въꙁижда́ютсѧ вс҄и творѧ́щеи веꙁако́нїе . противи́шасѧ бв҃и , и҆ спаслисѧ сꙋть . с҄е ѻ҆клевета́ша боѧ́щаасѧ г҃а ко́ждо къ и҆скренемꙋ свое̑мꙋ , и҆ внѧ́тъ г҃ь , и҆ ѹ҆слы́ша . и҆ написа кни́ги па́мѧтїи преⷣ собо́ю боѧ́щиⷨсѧ г҃а и҆ говѣ́ющимъ и҆мени е҆го . и҆ бꙋдⷮꙋ м҄и гл҃етъ г҃ь вседержи́тель , въ дн҃ь ѻ҆́нъ и҆же а҆ꙁъ сътворю в̾ посꙋжде́нїе , і҆ и҆ꙁво́лю ѧ҆̀ ꙗ҆́коже и҆ꙁволѧ́етъ чл҃къ сн҃ъ свои до́брѣ рабо́тающь е҆мꙋ · И҆ ѻ҆брати́тесѧ и҆ ви́дите междꙋ пра́веⷣнома , и҆ междꙋ непра́веⷣникꙋ . и҆ междꙋ слꙋжа́щима бв҃и , и҆ междꙋ не рабо́тающаѧ е҆мꙋ · Глава , д҃ · Ꙗко с҄е дн҃ь грѧдетъ горѧ̀ ꙗ҆́ко пе́щь и҆ попа́литъ ѧ҆̀ . и҆ бꙋдꙋтъ вс҄и и҆ноплемен̾ницы , и҆ вс҄и творѧ́щеи беꙁако́нїѧ ꙗ҆́ко сте́блїе . и҆ вож̾жеть ѧ҆̀ днь гн҃ь грѧды́и , гл҃етъ г҃ь вседержи́тель . и не и҆мать ѻ҆ста́вити и҆мъ ко́рени лоꙁа · И҆ въсїѧ́етъ вамъ боѧ́щимсѧ и҆мени мое̑го слн҃҃це пра́веⷣно , і҆ и҆сцѣле́нїе кры́лꙋ е҆го . і҆ и҆ꙁы́идете и҆ въꙁыгра́етесѧ ꙗ҆́ко тел̾цы ѿ ѹ҆́ꙁъ раꙁдрѣше́ни . и҆ поперетѐ беꙁакон̾ники , и҆ бꙋ́дꙋтъ пе́пелъ поⷣ нога́ма вашима , въ дн҃ь во́ньже а҆ꙁъ сътворю , гл҃тъ г҃ь вседръжитель · помѧните ꙁако́нъ моѷсеѧ раба̀ моего , ꙗ҆́коже повелѣхъ е҆мꙋ въ хоривѣ къ всемꙋ і҆ил҃ю , повелѣ́нїѧ и ѻ҆правда́нїѧ · И҆ с҄е а҆ꙁъ посыла́ю вамъ і҆лїю ѳеꙁвитѧнина , прежде прише́ствїѧ дн҃е гн҃ѧ великаго и҆ просвѣще́ннаго , и҆же ѹ҆стро́итъ срⷣце ѿц҃ꙋ къ сн҃ꙋ , и҆ срⷣце чл҃кꙋ къ и҆скренемꙋ , да не прише́дъ поражю ꙁе́млю гро́бїю · 
Коне́цъ пррⷪ‍҇кꙋ малахїи и҆́маⷮ в себѣ гла́въ д҃ ·
