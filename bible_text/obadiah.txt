А҆ВДИ́Ꙗ ПРО҃РКЪ
Глⷡ‍҇а , а҃ · Видѣнїе а҆вдїино . с҄е гл҃етъ г҃ь б҃ъ и҆дꙋмеѝ . слꙋхъ слы́шахъ ѿ г҃а и҆ꙁвѣстова́нїе въ страны̀ посла̀ . въстанѣте , да въста́немъ на́ нѧ ратїю · се ма́ла да́хъ т҄ѧ странамъ , беꙁъ чести т҄ы е҆си ѕѣло . преꙁоръ срⷣца твое̑го въꙁдви́же т҄ѧ живꙋщаго въ пеще́рахъ ка́менахъ . въꙁвыша́ѧй храмъ сво́и , гл҃ѧи въ срⷣцы свое̑мъ , кт҄о м҄ѧ съве́ржетъ на́ ꙁемлю . а҆ще въꙁнесешисѧ ꙗ҆́ко и҆ ѻ҆релъ , и҆ сътвори́ши с҄и гнѣꙁдо средѣ ѕвѣꙁдъ , и҆ ѿтꙋдꙋ све́ргꙋ т҄ѧ гл҃етъ г҃ь . а҆ще та́тїе бы́ша вълѣꙁли к тебѣ и҆л҄и раꙁбо́иницы но́щїю , ка́мо б҄ы ѿве́рженъ . не бы́ша л҄и ѹ҆кра́ли до сы́тостнаⷢ‍҇ себѣ . и҆л҄и а҆ще бы́ша е҆́млющеи винограⷣ вълѣ́ꙁли к тебѣ , т҄о не бы́ша л҄и ѻ҆ста́вили па́родокъ . ка́ко ѻ҆бъи̑скасѧ и҆са́въ , и҆ ѻ҆ста́ша съкровен̾наѧ е҆го . до предѣлъ и҆спꙋсти́ша т҄ѧ вс҄и мꙋжи ꙁавѣта твое̑го съпроти́виша ти сѧ . премого́ша т҄̑ѧ мꙋжи мир̾ницы твоѝ . ꙗ҆дꙋщеи с тобо́ю положи́ша ле́сть поⷣ тобою , нѣсть смы́сла в не́мъ · Въ то́и дн҃ь гл҃етъ г҃ь , погꙋблю̀ премꙋдрыѧ ѿ и҆дꙋме́а , и смы́слъ ѿ горы̀ и҆са́вовы . и҆ ѹ҆боѧ́тсѧ вои̑ни твои и҆же ѿ ѳема́нъ , ꙗ҆́ко да ѿи̑меⷮсѧ чл҃къ ѿ горы̀ и҆савовы , сѣченїѧ ра́ди и҆ бесчестїѧ е҆же на бра́та свое̑го і҆а́кова . ꙗ҆́ви стыдѣнїе , и҆ ѿвръжешисѧ въ вѣкъ . ѿ него́же дн҃е съпротивисѧ ѿ _съпроти́вныхъ въ дн҃ь плѣнѧ́ющихъ и҆ноплемен̾никъ си́лꙋ е҆го . и҆ стран̾ницы в̾нидо́ша въ вра́та е҆го , і҆ ѻ҆ і҆ерлⷵимѣ въꙁ̾вергоша жребїѧ . и҆ т҄ы бѣа́ше ꙗ҆́ко е҆ді́нъ ѿ нихъ . не бꙋ́ди ви́дѣлъ дн҃е по бр́атѣ свое̑мъ въ дн҃ь щюжⷣихъ . и҆ не бꙋ́дисѧ ра́довалъ по сн҃охъ і҆ѹ́динⷯѣ въ дн҃ь погибели и҆хъ . и҆ не бꙋди воꙁ̾гл҃алъ велики рѣчи въ дн҃ь ско́рби и҆хъ · и҆ не въходи въ вра́та лю́дїи мои̑хъ въ дн҃ь бо́лѣꙁни и҆хъ . и҆ не ви́ждь послѣдѝ на со́нмъ и҆хъ въ дн҃ь потребле́нїѧ и҆х̾ . и҆ не прилага́и на си́лꙋ и҆хъ въ дн҃ь поги́бели и҆хъ · не престаи на и҆ꙁбѣгъ и҆хъ потребити и҆ꙁбыва́ющаѧ ѿ нихъ . и҆ не преста́и бѣжа́щаѧ и҆хъ въ дн҃ь скор̾би и҆хъ . и҆́мже приближа́етсѧ дн҃ь гн҃ь на вс҄ѧ ꙗ҆́ꙁы́ки . ꙗ҆́коже сътворѝ , си́це бꙋдетъ т҄и . въꙁдаа́нїе твоѐ въꙁда́стьсѧ на главꙋ̀ твою̀ . поне́же ꙗ҆́коже е҆си пи́лъ ѹ҆ горы̀ моеѧ̀ ст҃ыа , и҆спїютъ вс҄ѧ страны̀ вино̀ , и҆спїюⷮ и҆ въꙁы́идꙋтъ и҆ бꙋдꙋтъ по и҆стиннѣ ꙗ҆ко не бы́вшеи . въ го́рѣ же сїѻ́нѣ бꙋдетъ сп҃съ , и҆ бꙋдетъ ст҃а · и҆ преи̑мꙋтъ до́мъ і҆а́ковль прее̑мъшаѧ и҆хъ . и҆ бꙋдетъ до́мъ і҆аковль ѻ҆́гнь , и҆ до́мъ і҆ѻ́сифовъ пла́мы , а҆ до́мъ и҆са́вовъ ꙗ҆́ко тростїе . и҆ꙁгорѧтъ в ниⷯ и҆ поꙗ̑дѧ́тъ ѧ҆̀ . и҆ не бꙋдеⷮ и҆ꙁбавлѧа́й до́мꙋ и҆савова , ꙗ҆́ко г҃ь гл҃а . и҆ прїимꙋтъ и҆же въ а҆гевѣ горꙋ и҆са́вовꙋ , і҆ и҆же в раꙁдолїи т҄о и҆ноплемен̾ники . и҆ прїимꙋтъ го́рꙋ е҆фрѣмовꙋ , и҆ полѧ́нꙋ самарїискꙋ , а҆ венїамиⷩ‍҇ галаа̑дит̾скꙋ . преселенїю с҄е нача́токъ сн҃овъ і҆и̑л҃евъ ꙁемлѧ ханане́иска до сареп̾ѳы . преселенїе же і҆ерⷵли́мле до е҆фра́та . и҆ пленѧ́тъ гра́ды нагев̾вовы . и҆ въꙁы́идꙋтъ сп҃са́емїи ѿ горы̀ сїѻ́нѧ м̾сти́ти горы и҆савовы . и҆ бꙋдеⷮ црⷵтво гв҃и ·
Конецъ пррⷪ‍҇кꙋ а҆вдїю . и́мать в себѣ гла́вꙋ , а҃ · 
