МИХЄ́Я ПРО҃РКЪ
Глⷡ‍҇а , а҃ · Сло́во гн҃е и҆же бы́сть къ михе́ѻви морасѳи́тинꙋ , въ дн҃и і҆ѻ҆а̑ѳаⷨли , и҆ а҆ха́ꙁовы , і҆ е҆ꙁекїины цр҃ь і҆ѹ́динъ . и҆х̾же ради видѣ ѻ҆ самарїи , и҆ ѻ҆ і҆ерⷵлимѣ · Слы́шите лю́дїе вс҄и словеса̀ , и҆ внемлѝ ꙁе́мле и҆ вс҄и и҆же на не́и . и҆ бꙋ́детъ г҃ь въ ваⷵ въ послꙋшествова́нїе , г҃ь ѿ до́мꙋ свое̑го ст҃го . и҆м̾же се г҃ь и҆схо́диⷮ ѿ мѣста свое̑го . и҆ сни́деⷮ , и҆ настꙋ́питъ на высоты ꙁе́мныѧ . и҆ поколѣ́блютсѧ го́ры поⷣ ни́мъ , и҆ раꙁдо́ли раста́ютсѧ ꙗ҆ко во́скъ ѿ лица̀ ѻ҆гню , и҆ ꙗ҆́ко вода̀ сходѧ́щи по го́рь . бесче́стїѧ ради і҆а́ковлѧ вс҄е сѐ , и҆ грⷯѣ ра́ди до́мꙋ і҆и̑л҃ва . чт҄о бесче́стїе до́мꙋ і҆а́ковлю , не самарїѧ л҄и ѹ҆бо . чт҄о грѣ́хъ до́мꙋ і҆ѹ́динꙋ , не і҆ерⷵлимъ л҄и ѹ҆бо . и҆ положꙋ самарїю въ стра́жбꙋ ѻ҆́вощꙋ по́л̾скомꙋ и҆ в саⷣ виногра́дꙋ , и҆ раꙁвергꙋ въ про́пасть камы́ки е҆ѧ̀ , и҆ ко́ренїе е҆ѧ̀ ѿкры́ю . и҆ всѧ и҆ꙁваѧ́ныѧ е҆ѧ̀ съкрꙋшат̾ , и҆ всѧ па́пьды е҆ѧ̀ ꙁапа́лѧⷮ ѻ҆гне́мъ , и҆ всѧ кꙋми́ры е҆ѧ̀ положꙋ въ пагꙋбꙋ . поне́же ѿ наи̑ма блⷣꙋница събра̀ , и҆ ѿ наи̑ма влⷣꙋница съврати · Сего ради въꙁрыдаеⷮ и҆ въсплачеⷮсѧ , и҆ по́иде боса и҆ нага . сътво́ритъ плаⷱ‍҇ а҆ки ѕмїевъ , и҆ печа́ль а҆ки дще́рь сѷри́н̾скь . ꙗ҆́ко ѻ҆бы́иде ꙗ҆́ꙁва е҆ѧ̀ и҆ прїиде до і҆ѹ́ды , и҆ присѧ́же до вра́тъ людїи мои̑хъ до і҆ерⷵлима · И҆же въ ге́ѳѣ не въꙁвелича́итесѧ , і҆ и́же въ а҆кѷ̏мѣ не съгражⷣаите и҆ꙁ до́мꙋ смѣшнаго , прьстїю посы́плетесѧ на посмѣѧ́нїе ваше . всели́вшїѧсѧ до́брѣ раꙁорю граⷣ е҆ѧ̀ . не и҆ꙁы́идетъ живꙋщїѧ въ е҆на́нь пла́катисѧ дом̾ и҆ и҆мѣ́ющь е҆ѧ̀ прїиметъ ѿ ваⷵ ꙗ҆́ꙁвꙋ бо́лѣꙁнїи . кт҄о нача въ бл҃гости , вселившїисѧ бо́лѣꙁни , ꙗ҆́ко сни́де ѕл҄о ѿ г҃а на вра́та і҆ерⷵлимлѧ . шꙋмъ ѻ҆рꙋ́жїѧ и҆ кон̾никъ живꙋщимъ в лахїи , нача́лникъ грѣхꙋ т҄а е҆сть дще́ри сїѻ́ни , ꙗ҆́ко в тебѣ ѻ҆брѣто́шасѧ бесче́стїѧ і҆и̑л҃ева · Сего ра́ди даси ѿпꙋща́емыѧ до прича́стїѧ ге́ѳова до́мы сꙋ́ѧ . до́мове сꙋ́ии вътще бы́ша цр҃емъ і҆и̑л҃евомъ . . до́ндеже приведꙋ прича́сники твоѧ живꙋщаѧ в лахи́сѣ  , да́же до ѻ҆дола́ма прїидетъ сла́ва дщери сїѻ́ни ѻ҆бръсни́сѧ и҆ ѻ҆стриꙁи по ча́дѣхъ своихъ младыхъ , раꙁ̾шири ѻбръсненїе твое ꙗ҆́ко ѻ҆релъ , ꙗ҆́ко плѣне́ни бы́ша ѿ тебѐ ·
Глⷡ‍҇а , в҃ · Бы́ша помышлѧ́юще трꙋды , и҆ дѣ́лающимъ ꙁлаѧ в ло́жиⷯ свои̑хъ , и҆ досвѣта съвръша́хꙋть е҆̀ . и҆м̾же въꙁвⷣиго́ша къ б҃ꙋ рꙋцѣ свое̑ѧ ю҆́ности , и҆ помышлѧ́хꙋ на се́ла , и҆ граблѧ́хꙋ си́роты , и҆ до́мы ѿи̑махꙋ . и҆ въсхитахꙋ мꙋж́а , и҆ до́мъ е҆го , мꙋж́а и҆ прича́стїе е҆го · Сего ради се гл҃етъ г҃ь , се а҆ꙁъ помышлѧ́ю на племѧ се ѕл҄о , ѿ негоже не поⷣвигнете вы́и вашихъ , и҆ не по́идете прости вънеꙁа́пь ꙗ҆́ко врѣ́мѧ ѕл҄о е҆сть · В то́и дн҃ь прїиметсѧ на́ вы прит̾ча , и въспла́четсѧ пла́чь съ гла́сомъ , гл҃ющемъ , стра́сть пострада́хоⷨ . ча́сть людїи мои̑хъ и҆ꙁмѣрисѧ ю҆́жеⷨ , и҆ не бы̀ кт҄о ставѧ е҆го ꙗ҆́ко въꙁврати́тисѧ , се́ла ваша раꙁмѣри́шасѧ . сего ради не бꙋ́детъ тебѣ въмещꙋщаго ю҆́же въ прича́стїе въ со́ньмѣ гн҃и · Не пла́читесѧ слеꙁа́ми ни слеꙁи́те с҄и ѻ҆ семъ , не ѿвержетъ б҄о ѹ҆кори́ꙁны . гл҃ѧи до́мъ і҆а́ковль , рагнѣва дх҃ъ гн҃ь , а҆ще сꙋть начаⷮцы е҆го , не сꙋть ли ѹ҆бо словеса е҆го добра с ни́мъ и҆ про́ста и҆схо́дѧтъ . и҆ проти́вꙋ лю́дїе мои съпротиви́шасѧ на вра́ждꙋ съпроти́въ ми́рꙋ е҆го . ко́жꙋ е҆го ѻ҆дра́ша ѿꙗ҆́ти ѹ҆пова́нїе съкрꙋше́нїе ра́тное · Сего ради старѣ́ишины людїи мои̑хъ и҆ꙁве́ргꙋтсѧ и҆ꙁ домо́въ пи́ща и҆хъ , ꙁлыхъ ради нача́токъ и҆хъ ѿри́нꙋшасѧ . приближи́тесѧ горахъ вѣчныхъ · Въстанѣте поидѣте ꙗ҆́ко нѣсть вамъ с҄е поко́и . нечистоты ра́ди и҆стлѣ́сте тлѣнїеⷨ , прогна́стесѧ ники́м же гони́ми · дꙋхъ поста́ви л̾жꙋ , нака́пи тебѣ вино̀ и҆ пїанъство . и҆ бꙋдетъ ѿ ка́плѧ людїи мои̑хъ , събира́емъ събере́тсѧ і҆а́ковъ съ всѣми . пожида́ѧ пождꙋ̀ ѻ҆ста́вшихъ і҆и̑л҃евъ . въкꙋпѣ положꙋ̀ въꙁвраще́нїе и҆хъ а҆ки ѻ́вца въ пꙋсты́ни , и҆ ꙗ҆́ко па́ствꙋ средѣ ло́жа и҆хъ , и҆стекꙋтъ ѿ чл҃къ . въꙁы́иде просѣче́нїемъ преⷣ лице́мъ иⷯ , просѣко́ша и҆ прои̑до́ша вра́та , и҆ прои̑до́ша и́ми . і҆ и҆ꙁы́иде цр҃ь и҆хъ преⷣ ни́ми , г҃ь же во́ждъ и҆хъ ·
Глⷡ‍҇а , г҃ · И рече́тъ , слы́шите с҄е вла́сти і҆а́ковлѧ , и҆ ѻ҆ста́вшїи до́мꙋ і҆и̑л҃ѧ , не ва́мъ л҄̑и ѹ҆бо е҆сть раꙁꙋмѣти сꙋд̾ . ненави́дѧщеи добра̀ , а҆ въꙁы́щꙋщеи ꙁл҄а . схита́ющеи ко́жа и҆хъ с нихъ , и҆ пло́ть и҆хъ ѿ ко́сти и҆хъ . н҄о ꙗ҆коже ѻ҆бъꙗ̑ша пло́ть людїи мои̑хъ , и҆ ко́жꙋ и҆хъ ѿ ко́сти иⷯ ѻдра́ша , и҆ ко́сти и҆хъ стол̾ко́ша , и съдроби́ша ꙗ҆́ко пло́ть в коно́бъ , и҆ ꙗко мѧ́са в ла́ткꙋ . та́коже въꙁъпїютъ къ гв҃и и҆ не послꙋшае̑тъ и҆х̾ , и҆ ѿврати́тъ лицѐ свое ѿ нихъ в т҄о вре́мѧ . поне́же съꙁли́ша в нача́тцⷯѣ и҆хъ на́ нѧ · Се̑ гл҃етъ г҃ь до пррⷪ‍҇къ льстѧ́щихъ лю́ди моѧ , хаплющиⷯ ѧ҆̀ ꙁꙋбы̀  , и҆ проповѣдающихъ на́ нѧ ми́ръ , и҆ не вда́сѧ въ ѹ҆ста̀ и҆хъ въста́виша на́ нѧ ра́ть · Сего ра́ди но́щь бꙋдетъ вамъ ѿ видѣнїѧ , и҆ тма̀ бꙋдет̾ вамъ ѿ влъхвова́нїа . и҆ ꙁа́идетъ слн҃це на прⷪ‍҇рки , и҆ помръкнетъ на́ нѧ дн҃ь . и҆ срамѧ́тсѧ ви́дѧщеи сны̀ , и҆ ѻ҆брꙋга́ютсѧ вол̾сви . и҆ догл҃ютъ до ни́хъ вс҄и сїи , ꙁанѐ не бꙋдетъ послꙋшаѧ́й и҆хъ . а҆ще а҆ꙁъ не наплъню си́лы дх҃омъ гн҃имъ , и҆ сꙋдомъ и҆ си́лою . ꙗ҆́ко и҆ꙁвѣсти́ти і҆а́ковꙋ бесче́стїе е҆го , и҆ і҆ил҃еви грѣх̾ е҆го · Слы́шите с҄е старѣ́ишины до́мꙋ і҆а́ковлѧ , и҆ ѻ҆ста́вшїи до́мꙋ і҆и̑л҃ева . гнꙋша́ющеисѧ сꙋда , и҆ вс҄е пра́вое раꙁвраща́ющеи . въꙁгражда́ю̑щеи сїѻ́на кро́вьми , и҆ і҆рⷵли́ма непра́вдами · Старѣ́ишины е҆го на м̾ꙁдѣ сꙋжда́хꙋ , и҆ жръцы̀ е҆го на вꙁѧ́тїи ѿвѣщава́хꙋ , и҆ прⷪ‍҇рцы е҆го на сребрѣ влъхвова́хꙋ . и҆ къ гв҃и не почива́хꙋ гл҃юще , е҆да̀ л҄и г҃ь в на́съ , не прїидетъ ѕло̀ на́ ны · Сего ради васъ дѣлѧ ꙗ҆ко и҆ ни́ва раꙁоре́тсѧ съѻ́нъ , и҆ і҆рли́мъ ꙗ҆́ко стражба̀ пⷣꙋческа бꙋдетъ , и҆ гора̀ до́мꙋ ꙗ҆́ко и҆ лꙋгъ дꙋбрав̾скь ·
Глⷡ‍҇а , д҃ · И бꙋдетъ въ послѣднѧѧ дн҃и ꙗ҆вле́на гора̀ гн҃ѧ ѹ҆гото́вана наⷣ връхѝ гръными , и҆ въꙁнесе́тсѧ выше хол̾мь , и҆ потща́тсѧ к не́и лю́дїе , и҆ прїидꙋтъ к неи страны̀  , и҆ рекꙋтъ . грѧдѣте да въꙁы́идем̾ на горꙋ̀ гн҃ю , и҆ в до́мъ б҃а і҆а́ковлѧ . и҆ покажꙋтъ на́мъ пꙋть е҆го , и҆ по́идемъ по пꙋтеⷨ е҆го · Ꙗ҆́ко ѿ сїѻ́на и҆ꙁы́идет̾ ꙁакоⷩ‍҇ , и҆ сло́во гн҃е и҆ꙁъ і҆ерⷵлима . и҆ рас̾сꙋдиⷮ средѣ людїи мно́гь , и҆ нака́жетъ страны̀ крѣпки до ꙁемлѧ̀ да́лнѧѧ · И раскꙋю́тъ ѻ҆рꙋжїѧ своѧ на ра́ла , и сꙋ́лица своѧ на сръпы̀ . не въꙁмꙋт̾ лю́дїе противꙋ лю́демъ меча̀ , и҆ не наѹ҆ча́тсѧ ксемꙋ̀ вое̑ва́ти · И҆ почїетъ ко́ждо поⷣ лоꙁо́ю свое́ю , и҆ ко́жⷣо поⷣ смоко́вїю свое́ю , и не бꙋдетъ постраша́ющаго . ꙁанѐ ѹ҆ста̀ гн҃ѧ вседръжи́телѧ гл҃аже с҄е . ꙗ҆́ко вс҄и лю́дїе по́идꙋт ко́ждо въ пꙋть свои , а҆ мы̀ по́идем̾ въ и҆мѧ г҃а б҃а на́шего , въ вѣкъ и҆ про́че та́мо · Въ то́и дн҃ь гл҃етъ г҃ь , съберꙋ̀ съкрꙋше́ннꙋю , и҆ ѿврьженꙋю прїимꙋ̀ е҆ѧже ѿринⷯꙋ . и҆ положꙋ̀ съкрꙋше́ннꙋю въ ѻ҆ста́нокъ и҆ ѿврьженꙋю въ странꙋ̀ крѣп̾кꙋ . и҆ црⷵтвꙋ́етъ г҃ь в нихъ в горѣ сїѻ́нѣ , ѿ нн҃ѣ и҆ въ вѣкъ · Ты́ же сто́лпе па́ствы м̾гле́нъ дщ̑и сїѻ́нѧ к тебѣ прїидетъ , и҆ внидетъ вла́сть прьваѧ црⷵтво и҆ꙁ вавѷло́на дще́ри і҆ерⷵли́мли · И҆ н҃нѣ въскꙋю поꙁна̀ ѕл҄о . не бѣ́ лли тебѣ цр҃ѧ . и҆л҄и совⷮѣ твои погиба́ше . ꙗ҆ко ѻ҆быидо́ша т҄ѧ бо́лѣꙁни ꙗ҆́ко ражда́ющїѧ . претръпева́и и҆ крѣпи́сѧ , и҆ приближа́исѧ дщ̑и сїѻ́нѧ ꙗ҆́ко ражда́ющїѧ . ꙁанѐ н҃нѣ и҆ꙁыидеши и҆ꙁ гра́да и҆ ѹ҆сли́шисѧ на́ поли , и҆ до́идеши вавѷло́на . ѡтⷮꙋ́дꙋ ѿи̑метъ т҄ѧ , и҆ ѿтꙋдꙋ и҆ꙁба́витъ т҄ѧ г҃ь б҃ъ твои ѿ рꙋкъ вра́гъ твои̑хъ . и҆ н҃нѣ събра́шасѧ на тѧ страны̀ мно́ги , глющеи , пора́дꙋемсѧ , и҆ поꙁрѣ́чете по сїѻ́нꙋ ѻ́чи на́ши . сїи же не раꙁꙋмѣша помышле́нїѧ гн҃ѧ , и҆ не домы́слишасѧ совѣта е҆го , ꙗ҆́ко не събра̀ и҆хъ а҆ки снопо́въ гꙋме́нныхъ · Въста́ни и҆ꙁве́рꙁи ѧ҆̀ дщ̑и сїѻнѧ , ꙗ҆́ко ро́ги твоѧ положꙋ̀ желѣ́ꙁны , и҆ но́гти па́ꙁногти твоѧ̀ мѣ́дѧны . и҆ ѻ҆тон̾чи́ши лю́ди мно́ги , и҆ въꙁло́жиши гв҃и мно́жество и҆хъ , и҆ крѣпость иⷯ гв҃и всеѧ̀ ꙁемлѧ̀ · И҆ н҃нѣ ѻ҆градиⷮсѧ дщ̑и е҆фрѣмова ѻ҆гражде́нїеⷨ . ра́ть ѹчиню̀ на вы , желꙁло́мъ пораꙁитъ ꙁа че́люсть пле́мена і҆и̑л҃ева ·
Глⷡ‍҇а , е҃ · И т҄ы виѳлеѻ́ме до́ме е҆фра́ѳⷶ е҆да̀ маⷧ‍҇ е҆си т҄ы ꙗ҆́коже быти в ты́сꙋщахъ і҆ѹ́диныхъ · ѿ тебе б҄о мн҄ѣ и҆ꙁы́идетъ старѣишина ꙗ҆́ко бы́ти въ кнѧж̾ство въ і҆и̑л҃и , и҆сходи же е҆го и҆ско́ни дн҃їи вѣ́чныхъ · Сего раⷣ‍ꙵ дасть ѧ҆̀ до вре́мене , ражда́ющаѧ ро́дитъ . и҆ ѻ҆ста́вшеи бра́тїѧ и҆хъ въꙁвратѧⷮсѧ къ сн҃омъ і҆и̑л҃евомъ . и҆ ста́нетъ и҆ ѹ́ꙁритъ , и҆ ѹ҆пасетъ па́ствꙋ свою съ крѣпостїю г҃ь . и҆ въ сла́вꙋ и́мени г҃а б҃а томꙋ бꙋдꙋтъ . ꙁанѐ нн҃ѣ въꙁвели́читсѧ до конець ꙁемлѝ . и҆ бꙋдетъ се́и ми́ръ . е҆гда̀ а҆сѷръ прїидетъ на ꙁе́млю ва́шꙋ , и҆ е҆гда̀ въꙁы́детъ на странꙋ̀ ва́шꙋ · и҆ въста́нꙋтъ на́нь се́дмь пастꙋхъ и҆ ѻ́смь ꙗ҆́ꙁвъ чл҃чскь . и҆ ѹ҆пасꙋтъ а҆сѷра ѻ҆рꙋ́жїемъ , и҆ ꙁе́млю невро́довꙋ ко́пїѧми еѧ̀ . і҆ и҆ꙁба́витъ ѿ а҆сѷра е҆гда прїидетъ на ꙁе́млю ва́шꙋ , и҆ е҆гда въстꙋпиⷮ на предѣлы ва́ша . И҆ бꙋдетъ ѻ҆ста́нокъ і҆а́ковль въ страна́хъ сре́дѣ людїи мно́гъ а҆ки роса̀ ѿ г҃а па́дающи , и҆ ꙗ҆́ко а́гньцы на садѣ , ꙗ҆́коже да не събере́тсѧ ни е҆ді́нъ , ни сътръпи́тъ въ сн҃охъ чл҃честѣхъ · И҆ бЂдетъ ѻ҆станоⷦ‍҇ і҆а́ковль въ страна́хъ средѣ людїи мно́гъ а҆ки ле́въ въ ско́тѣхъ въ дꙋбра́вѣ , и҆ ꙗ҆́ко льви́чищъ въ ста́дѣхъ ѻ́вчїихъ . ꙗ҆́коже е҆гда про́идетъ и҆ ѿлꙋчи́въ въсхи́тить , и҆ не бꙋдеⷮ ѿи̑ма́ющаго . въꙁнесе́тсѧ рꙋка твоѧ на сожалѧ́ющаѧ тебѣ , и҆ вс҄и вра́ꙁи твоѝ потребѧ́тсѧ · И҆ бꙋдеⷮ в тои дн҃ь гл҃етъ г҃ь , потреблю̀ ко́нѧ твоѧ и҆с̾ сре́ды твоеѧ , и҆ погꙋблю̀ ѻ҆рꙋжїе твое , и҆ потреблю̀ гра́ды ѿ ꙁемлѧ̀ твоеѧ , и҆ раꙁве́ргꙋ вс҄ѧ тве́рди твоѧ . и҆ ѿврь́гꙋ влъхвова́нїѧ ѿ рꙋкꙋ твоею , и҆ влъхвꙋющїи не бꙋдꙋт̾ в тебѣ . и҆ потреблю̀ и҆ꙁваѧ́н̾ныѧ твоа , и҆ кꙋми́ры твоѧ и҆с̾ среды тебе . и҆ посемъ да сѧ не поклониши дѣлесеⷨ рꙋкꙋ твоею . и҆ посѣкꙋ̀ лꙋги средѣ тебе , и҆ погꙋблю̀ гра́ды твоѧ . и҆ сътворю̀ съ гнѣ́вомъ и҆ съ ꙗ҆́ростїю месть страна́мъ , поне́же не послꙋшаша ·
Глⷡ‍҇а , ѕ҃ · Слы́шите е҆гоже ради гл҃а г҃ь . въста́ни , и҆ съприсѧ съ гора́ми , и҆ да слы́шаⷮ хо́лми глаⷵ твои · Слы́шите хо́лми сꙋдъ гн҃ь , и҆ де́бри по́жди ꙁемльнїи . ꙗ҆́ко сꙋдъ гн҃ь къ лю́дем̾ е҆го , и҆ съ і҆и̑л҃емъ съпритсѧ · Лю́дїе моѝ чт҄о сътвори́хъ вамъ . чиⷨ л҄и васъ ѻ҆скорби́хъ . чи́м ли в҄ы стꙋжи́хъ . ѿвѣщаите м҄и . ꙁане лѝ и҆ꙁведохъ т҄ѧ иⷥ ꙁемлѧ̀ е҆гѷпет̾ски , і҆ и҆ꙁ до́мꙋ работы̀ и҆ꙁба́вихъ т҄ѧ , и҆ пꙋсти́хъ преⷣ тобо́ю моѷсїѧ , и҆ а҆а̑ро́на , и҆ марїа́мъ Лю́дїе моѝ помѧнѣте ѹ́бо чт҄о совѣща̀ на́ вы валаа́къ цр҃ь моа̑ви́т̾скь , и҆ чт҄о е҆мꙋ ѿвѣща̀ валаа́мъ сн҃ъ веѻ́ровъ ѿ сести́ма до галга́лъ , ꙗ҆́ко да поꙁна́е̑тсѧ пра́вда гн҃ѧ · ѻ҆ че́мъ пости́гнꙋ г҃а . срѧ́щꙋ б҃а мое̑го вы́шнѧго . а҆ще срѧ́щꙋ и҆̀ съ всесъжеже́нїемъ те́лцы лѣтошними . а҆ще прїимеⷮ г҃ь ѿ ты́сѧщъ ѻ́венъ , и҆л҄и ѿⷮ те́мъ ко́ꙁлищъ тꙋченъ . а҆ще дамъ пръве́нца моѧ ꙁа бесче́стїѧ моѧ . плоⷣ ѹ҆тробы мое́ѧ ꙁа грѣхѝ дш҃а моеѧ . а҆ще и҆ꙁвѣсти́сѧ тебѣ чл҃че чт҄о добро̀ , и҆л҄и чесо г҃ь про́ситъ ѿ тебѐ . н҄о е҆же твори́ти сⷣꙋ и҆ люби́ти млⷵть , и҆ гото́вꙋ бы́ти ꙗ҆коже по́ити съ гм҃ъ бм҃ъ твои̑мъ · Гла́съ гн҃ь гра́дꙋ приꙁове́тсѧ , и҆ сп҃сетъ боѧ́щаѧсѧ и́мени е҆го . послꙋшаи племѧ̀ , кт҄о ѹ҆бо ѹ҆кра́ситъ гра́дъ , е҆да̀ ѻ́гнь , и҆л҄и домъ беꙁако́нныхъ събира́ѧ и҆мѣнїѧ беꙁако́нїѧ , и҆ съ ѹ҆кори́ꙁною непра́вдꙋ · и҆ а́ще ѻ҆правди́тсѧ въ мѣрахъ беꙁако́нникъ , и҆ въ врѣтищи мѣры лꙋка́выѧ . ѿ них же богат̾ство и҆хъ бесче́стїѧ наплъниша , и҆ живꙋщеи в неи гл҃ахꙋ лжꙋ̀ , и҆ ꙗ҆́ꙁы́къ и҆хъ въꙁнесе́сѧ въ ѹ҆стеⷯ и҆хъ · И҆ а́ꙁъ начнꙋ̀ поража́ти т҄ѧ и҆ погꙋблю̀ т҄ѧ грѣхѝ твои̑ми . т҄ы ꙗ҆сѝ и҆ не насы́тишисѧ , и҆ ѿри́нꙋ т҄ѧ тобо́ю . и҆ съврати́шисѧ , и҆ не и҆ꙁбꙋдеши . и҆ е҆ли́ко и҆хъ а҆ще и҆ꙁбꙋ́детъ ѻ҆рꙋжїю сѧ предадѧт̾ · Ты̀ сѣ́еши , н҄о не по́жнеши . т҄ы и҆ꙁ̾гнете́ши масли́чїе , н҄о не пома́жешисѧ ма́слоⷨ . и҆ наса́дите вино̀ , и҆ не и҆спїете вина̀ того . и҆ поги́бнꙋтъ ꙁако́ни людїи мои̑хъ . снабдѣша б҄о ѻ҆правле́нїѧ ꙁам̾брїина , и҆ вс҄ѧ дѣлеса̀ до́мꙋ а҆ха́влѧ . и҆ походи́сте въ совѣтехъ и҆х̾ ꙗ҆́коже преда́ти в̾ пагꙋбꙋ , и живꙋщаѧ в не́и въ ꙁвиꙁда́нїе , и҆ ѹ҆кори́ꙁны люⷣски прїимете ·
Глⷡ‍҇а , ꙁ҃ · Оу лю́те мн҄ѣ , быхъ а҆ки събираѧ́й сла́мꙋ на жа́твѣ и҆ ꙗ҆́ко па́родокъ въ и҆ма́нїи . не бы́вшꙋ гро́ꙁнꙋ ꙗ҆́ко ꙗ҆́сти прьвоплоⷣныѧ ꙗ҆́же въжделѣ дш҃а моѧ · ОѼу лю́те мн҄ѣ дш҃е ꙗ҆́ко поги́бе боѧꙁнивыи съ ꙁемлѧ̀ , і҆ и҆справлѧ́ющаго въ чл҃цехъ нѣсть . вс҄и въ кро́вехъ прѧ́тсѧ , ко́ждо и҆х̾ по́дрꙋгꙋ свое̑мꙋ ꙁалѧеⷮ , на ѕло́бꙋ рꙋцѣ и҆хъ ѹ҆готовлѧ́ютъ . кн҃ѕь проситъ , и҆ сꙋдїи ми́рнаѧ словеса̀ гл҃ѧ , а҆ по́мыслъ дш҃а е҆го ле́сть . и҆ ѿи̑мꙋ бл҃гости иⷯ . ꙗ҆́ко мо́ль ꙗ҆дѧ́и и҆ ходѧ́и въ вре́дѣ въ дн҃ь присѣще́нїѧ ѹѼ лю́те , ѹѼ лю́те , ѿм̾ще́нїѧ твоѧ приспѣша , н҃нѣ бꙋдꙋтъ пла́чи и҆хъ . не ѹ҆пова́ите въ дрꙋꙁⷯѣ ни надѣитесѧ старѣ́ишинахъ . и҆ ѿ сожи́телница свое́ѧ хранисѧ скаꙁа́ти е́й чт҄о . понеже сн҃ъ не чте́т̾ ѿц҃а , дщи́ же въста́нетъ на мт҃рь свою , и҆ невѣста на све́кровь свою . вра́ꙁи вс҄и мꙋжи и҆же в домꙋ е҆го · А҆ꙁ же къ гв҃и въꙁрю̀ , тръплю̀ къ б҃ꙋ сп҃сꙋ мое̑мꙋ , и҆ ѹ҆слы́шитъ м҄ѧ б҃ъ мои . да сѧ не пора́дꙋетъ вра́гъ мои ꙗ҆́ко падо́хсѧ , и҆ въста́нꙋ . ꙁанѐ а҆ще сѧ́дꙋ въ тмѣ , г҃ь свⷮѣ мн҄ѣ · Гнѣвъ гн҃ь тръплю̀ ꙗ҆ко съгрѣшиⷯ е҆мꙋ , дон̾деже и҆спра́витъ прю̀ мою и҆ сътво́ритъ ѻ҆сꙋжде́нїе мое , і҆ и҆ꙁведе́тъ м҄ѧ на свѣтъ , и҆ ѹ҆ꙁрю̀ правⷣꙋ е҆го · и҆ ѹ́ꙁритъ вра́гъ мои , и҆ ѹ҆смо́тритъ стыдѣнїе гл҃ющи къ мн҄ѣ , гдѣ е҆сть б҃ъ твои . ѻ́чи моѝ поꙁерца́ета по не́и , нн҃ѣ бꙋдетъ въ попра́нїе а҆ки ка́лъ на пꙋте́хъ въ дн҃и гражде́нїѧ лаи̑нъ . и҆ ѿврьжеⷮ тои дн҃ь ꙁако́ны твоа , и҆ гра́ди твоѝ прїидꙋтъ на поравна́нїе и҆ въ раꙁдѣле́нїе а҆сѷрїиско , и҆ гра́ди твоѝ тве́рдїи въ раꙁдѣле́нїе ѿ тѷра до рѣкѝ а҆сѷрїиски , и҆ ѿ мо́рѧ до́ морѧ , и҆ ѿ горы̀ до горы̀ , дн҃ь водѣ и҆ млъвѣ . и҆ бꙋдетъ ꙁемлѧ̀ въ па́гꙋбꙋ съ живꙋщими на не́и , ѿ пло́да нача́токъ иⷯ · Пасѝ лю́ди своѧ жеꙁлоⷨ племѧ̀ свое ѻвца̀ прича́стїѧ твое̑го вселѧ́ющаѧсѧ е҆ді́ны в дꙋбра́вѣ , средѣ кармила попасⷮꙋ васанити́дꙋ и҆ галаа̑диⷮскꙋ , ꙗ҆́коже и҆ дн҄е вѣка . и҆ по дне и҆схо́да твое̑го иⷥ е҆гѷпта ѹ́ꙁрите чюдеснаа , ѹ́ꙁрѧ страны̀ и҆ ѹ҆срамѧⷮсѧ ѿ всеѧ крѣпости иⷯ . рꙋ́цѣ въꙁло́жаⷮ на ѹ҆ста̀ иⷯ ѹ́ши иⷯ ѻ҆гло́хнета . поли́жⷮꙋ прьсть ꙗ҆́ко ѕмїѧ плѣжꙋще по́ ꙁеⷨли , смѧтⷮꙋсѧ ѻ҆бше́ствїеⷨ иⷯ . ѻ҆ г҃ѣ бѕ҃ѣ на́шеⷨ ѹ҆жа́снⷮꙋсѧ и҆ ѹ҆боѧⷮсѧ ѿ него . кт҄о б҃ъ а҆ки ты̀ ѿмща́а беꙁако́нїа и҆ престꙋпа́ѧ непра́вⷣы ѻ҆ста́вшиⷨ прича́стїѧ е҆го . и не ѹ҆дръжа свидѣ́нїе гнѣ́ва свое̑го ꙗ҆ко вольникъ млⷵти еⷵ . то́и ѻ҆братиⷮ и҆ поми́лꙋетъ н҄ы , и҆ погрꙋꙁиⷮ непра́вды на́ша , и҆ въврьжет̾ въ глꙋбины мор̾скїѧ вс҄ѧ грѣхѝ на́ша . дасѝ и́стиⷩ‍҇нꙋ і҆а́ковꙋ , и҆ ми́лость а҆враа́мꙋ ꙗ҆коже е҆си клѧл̾сѧ ѿц҃емъ нашимъ въ дн҃и прьвыѧ ·
Конецъ прⷪ‍҇ркꙋ михе́и . и́мать в себѣ Глⷡ‍҇а , ꙁ҃ · 
