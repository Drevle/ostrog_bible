ПЄ́РВЫИ КНИ́ГИ ЦА́РТⷵВЪ
Глⷡ‍҇а , а҃ · И бысть чл҃къ ѿ е҆ѯарма́ѳема си́ѳъскаго , ѿ горы е҆фрѣмлѧ . и҆мѧ е҆мꙋ е҆лка́на , сн҃ъ и҆е̑ремїи̑ль сн҃а и҆лі́и̑на . сн҃а ѳеке́лѧ въ а҆си́ве , ѿ а҆рмаѳе́ма ѿ горы̀ е҆фрѣмлѧ · Ѹ҆ сего̀ дв҄ѣ женѣ бѣста , и҆мѧ е҆ді́нои а҆нна . и҆мѧ вторѣи фена́на . и҆ бѧ́хꙋ фена́нѣ дѣти . а҆ннѣ же не бѧ́ше ѻ҆троча́та · И҆ въсходѧ́ше чл҃къ ѿ дн҃и до дн҃и ѿ гра́да свое̑го . е҆ѯармаѳе́ма , поклони́тисѧ . и҆ пожрѣти г҃ꙋ б҃ꙋ саваѻ́ѳꙋ в сило́мъ . и҆ т҄ꙋ бы́ша дв҄а сн҃а и҆лі́и̑на . ѻ҆фни , и҆ финеѻ́съ жръцы̀ гн҃и · И҆ бы́сть дн҃ь , и҆ пожре е҆лка́на . и҆ да́сть фена́нѣ женѣ свое́й и҆ сн҃омъ е҆ѧ̀ . и҆ дще́ремъ е҆ѧ̀ ча́сть . А҆н̾нѣ же да́сть ча́сть е҆ді́нꙋ . ꙗ҆́ко не бѣ е́й ча́да . н҄о то́кмо а҆́ннꙋ люблѧ́ше паче фена́ны . и҆ г҃ь ꙁатворѝ ложе́сна е҆ѧ . и҆ не да́сть е́й ча́да · И҆ ѻ҆скорбѧ́ше е҆ѧ̀ нена́висница е҆ѧ̀ и҆ смꙋща́шесѧ и҆ ѻ҆немоща̀ печа́льми свои̑ми . и҆ сѣтова́ше сего ра́ди . ꙗ҆́ко ꙁатворѝ г҃ь ѹ҆тро́бꙋ е҆ѧ̀ . не да́ти е́й ча́да · Та́ко творѧ́ше еⷧ‍҇ка́на ѿ го́да до го́да . сїѧ же внегда̀ приходи́ти е́й в до́мъ гн҃ь . ѹ҆корѧ́ше е҆ѧ̀ та́ко и҆ сѣтова́шесѧ и҆ пла́кашесѧ и҆ не ꙗ҆дѧ́ше · И҆ реⷱ‍҇ е́й е҆лка́на мꙋж́ъ е҆ѧ̀ , а҆нно . чт҄о т҄и е҆сть ꙗ҆́ко пла́чешисѧ и҆ почт҄о не ꙗ҆сѝ , и҆ почт҄о бїеши срⷣце свое . нѣсмь л҄и а҆ꙁъ тебѐ до́брѣе паⷱ‍҇ і҃ . чаⷣ · И҆ въста́вши а҆н̾на по ꙗ҆де́нїю и҆хъ и҆́де в сило́мъ . и҆ ста̀ преⷣ гм҃ъ . и҆лі́и же жре́цъ сѣдѧ́ше на прⷵтлѣ , при пра́ꙁе две́ри хра́ма гн҃ѧ · И҆ т҄а ѹ҆миле́ною дш҃ею поклони́сѧ г҃ꙋ . и҆ пла́чꙋщи пропла́ка · Помоли́сѧ мл҃твою къ г҃ꙋ гл҃юще а҆дана́и г҃ь е҆л̾ло саваѻ́ѳъ . а҆ще приꙁрѧ̀ при́ꙁриши , на смиренїе рабы̀ твое̑ѧ . и҆ помѧне́ши м҄ѧ и҆ дасѝ рабѣ твое́й сѣ́мѧ мꙋ́жеско . т҄о даⷨ и҆̀ преⷣ тобо́ю в да́ръ , до дн҃и смр҃ти е҆го . вина̀ и҆ пїан̾ства не пиеⷮ . и҆ желѣ́ꙁо не в̾ꙁы́идеⷮ на главꙋ̀ е҆го · И҆ бы́сть е҆гда̀ ѹ҆мно́жи молѧ́щисѧ преⷣ гм҃ъ . и҆лі́и ⷤ‍ⷷ жре́цъ въꙁира́ше на ѹ҆ста̀ е҆ѧ̀ · И҆ т҄а гл҃аше въ срⷣцы свое̑м̾ . толи́ко ѹ҆стнѣ е́й двиꙁа́стасѧ . а҆ гла́съ е҆ѧ̀ не слы́шашесѧ . і҆ и҆ мнѧ́ше ю҆̀ и҆лі́и пїа́нꙋ сꙋщꙋ · И҆ реⷱ‍҇ е́й и҆лі́и . доко́лѣ пїа́на е҆си ѿи̑ми вино̀ твое і҆ и҆ди ѿ мѣста гн҃ѧ . И҆ ѿвѣща̀ а҆́нна , и҆ реⷱ‍҇ . н҄и господи́не мои н҄о жена̀ в жесто́къ дн҃ь , а҆ꙁъ е҆смь вина̀ и҆ пїѧ́нъства не пи́хъ . н҄о и҆ꙁлїѧ́хъ преⷣ гм҃ъ дш҃ꙋ мою · Не да ⷤ‍ⷷ рабы̀ твое̑ѧ дщере́мъ порꙋга́нїѧ . ꙗ҆́ко ѿ мно́жества ѹ҆ны́нїѧ мое̑го , и҆ ѿ мно́жества сѣтова́нїѧ мое̑го стоѧ́хъ да́же досе́лѣ · И҆ ѿвѣща и҆лі́и и҆ рече к не́и , и҆дѝ съ ми́ромъ б҃ъ і҆и̑л҃евъ да́ждь т҄и всѧ́ко проше́нїе твоѐ . е҆гоже про́сиши ѿ него̀ · И҆ реⷱ‍҇ а҆́н̾на да ѻ҆брѧ́щет̾ раба̀ твоѧ̀ блгⷣть преⷣ ѻ҆чи́ма твои́ма . і҆ и́де жена̀ пꙋте́мъ свои̑мъ . и҆ вни́де въ ѻ҆би́тель свою . и҆ ꙗ҆́сть съ мꙋж́емъ свои̑мъ и҆ пиⷮ и҆ лицѐ е҆ѧ̀ не и҆спадѐ ктомꙋ̀ · И҆ ѹ҆тренева́ше ꙁаѹ҆́тра . и҆ поклони́шасѧ г҃ꙋ і҆ и҆до́ша пꙋте́мъ свои̑мъ . и҆ вни́де е҆лка́на въ до́м̾ свой , въ е҆ѯаръмаѳе́мъ . и҆ раꙁꙋмѣ е҆лка́на женꙋ̀ свою̀ а҆́ннꙋ . и҆ помѧнꙋ̀ ю҆̀ г҃ь , и҆ ꙁачаⷮ · И҆ бы́сть въ́ времѧ дн҃їи . и҆ родѝ а҆́н̾на сн҃ъ . и҆ наречѐ и҆́мѧ е҆мꙋ само́иль . и҆ рече ꙗ҆ко ѿ г҃а б҃а саваѻ́ѳа спросиⷯ и҆̀ · И҆ вꙁы́иде чл҃къ сїи е҆лка́на . и҆ весь до́мъ е҆го . въ сило́мъ пожрѣти жрътвꙋ дне́внꙋю . и҆ мл҃твы свое́ѧ . и҆ вс҄ѧ десѧти́ны вда́сть ꙁемлѧ̀ свое́ѧ а҆́нна же жена̀ е҆го не вꙁы́и̑де с ни́мъ . ꙗ҆́ко речѐ мꙋж́еви свое̑мꙋ , до́ндеже вꙁы́идетъ ѻ҆троча̀ . а҆́ще ѿдою̀ е҆̀ . и҆ ꙗ҆́ви́тсѧ лицꙋ̀ гн҃ю . и҆ пребꙋдетъ т҄ꙋ до́ вѣка · И҆ рече е́и̑ е҆лка́на мꙋжъ е҆ѧ̀ . творѝ бл҃гое преⷣ ѻ҆чи́ма твои̑ма сѣдѝ до́ндеже а́ще ѿдои́ши е҆̀ . и҆ да поста́витъ г҃ь слово твоѐ , и҆ꙁшеⷣше и҆ꙁъ ѹ҆́стъ твои̑хъ , и҆ сѣ́де жена̀ . и҆ доѧ́ше сн҃ъ свои до́ндеже ѿдои́тъ и҆̀ · И҆ вꙁы́иде с нимъ ꙗ҆́ко ѿдоѝ е҆̀ , съ тремѝ те́лцы . и҆ съ хлѣбы е҆́фи мꙋкѝ пшени́чны . и҆ мѣхъ вина̀ . и҆ вънидо́ша в до́мъ гн҃ь в сило́мъ . и҆ ѻ҆троча̀ с ни́ми . и҆ принесѐ и҆̀ преⷣ г҃а · И҆ пожрѐ ѿц҃ъ е҆го жр́ътвꙋ е҆же творѧ́ше , ѿ дн҃е и҆ въ дн҃ь гв҃и . и҆ принесо́ша ѻ҆троча̀ къ и҆лі́и . и҆ ꙁакла̀ ю҆́неⷰ‍҇ . и҆ рече а҆́н̾на ѠѼ гн҃е жива̀ дш҃а моѧ . а́ꙁъ е҆смь жена̀ ꙗ҆же ѻ҆ семъ ста́вши преⷣ тобо́ю помоли́тисѧ г҃ꙋ · ѻ҆ ѻ҆троча́ти се́мъ моли́хсѧ . и҆ да́сть г҃ь проше́нїе моѐ е҆гоже проси́хъ ѹ҆ него . И҆ а́ꙁ же даю̀ и҆̀ гв҃и въ всѧ̀ дни живота̀ е҆го . на помаꙁа́нїе гв҃и . и҆ поклони́сѧ т҄ꙋ гв҃и ·
Глⷡ‍҇а , в҃ · И помоли́сѧ а҆́н̾на и҆ рече , ѹ҆тверди́сѧ срⷣце моѐ ѻ҆́ г҃ѣ . въꙁнесе́сѧ ро́гъ мои ѻ҆ бѕ҃ѣ мое́мъ . раꙁ̾шири́шасѧ ѹ҆ста̀ моѧ на врагѝ моѧ · въꙁвесели́хсѧ ѻ҆ сп҃се́нїи твое́мъ · Ꙗ҆́ко нѣ́сть ст҃ъ ꙗ҆́ко г҃ь , и҆ нѣсть пра́веденъ ꙗ҆́ко б҃ъ нашъ , и҆ нѣ́сть си́ленъ па́че тебе г҃и · Не хвали́тесѧ и҆ не гл҃ите высо́каѧ въ горды́ни , и҆ да не и҆ꙁы́идетъ велерѣчїе и҆ꙁ̾ ѹ҆́стъ ва́шихъ · Ꙗ҆́ко б҃ъ ра́ꙁꙋмовомъ г҃ь , и҆ б҃ъ ѹ҆гото́ваѧ начина́нїѧ своѧ̀ · Лꙋкъ си́лныхъ и҆ꙁнемо́же . и҆ не́мощнїи препоꙗ҆́сашесѧ си́лою . и҆спо́лненїи хлѣба лиши́шасѧ . и҆ а́лчꙋщеи же прїидо́ша на́ ꙁеⷨлю ꙗ҆ко непло́ды родѝ се́дмь , и҆ мно́гаѧ въ ча́дѣхъ и҆ꙁнемо́же · Гь҃ мр҃твиⷮ и҆ живи́тъ . ниꙁво́дитъ во а́дъ и҆ въꙁво́дитъ · Гь҃ ѹ҆бо́житъ и҆ бога́титъ , смирѧ́етъ и҆ вы́ситъ · Въꙁдвиꙁа́ѧ ѿ ꙁемлѧ̀ ѹ҆бо́га . и҆ ѿ гно́ища въꙁво́дитъ ни́ща . поса́диⷮ е҆го и҆ съ могꙋщими люⷣскыми . и҆ прⷵтоⷧ‍҇ сла́вы наслѣ́дитъ е҆мꙋ . даѧ моли́твꙋ молѧ́щемꙋсѧ , и҆ блⷵвиⷧ‍҇ е҆сть лѣта пра́веднаго . ꙗ҆́ко не ѹ҆крѣплѧ́етсѧ си́ленъ мꙋ́жъ крѣ́постїю свое́ю . г҃ь не́мощна сътвори́тъ сꙋпоста́та е҆мꙋ , г҃ь ст҃ъ · да не хва́литсѧ премꙋ́дрыи премꙋ́дростїю свое́ю . и҆ да не хва́литсѧ си́лныи си́лою свое́ю . и҆ да не хва́литсѧ бога́тыи бога́тъствомъ свои̑мъ · Но ѻ҆ сеⷨ да хва́литсѧ хвалѧ́исѧ е҆же раꙁꙋмѣва́ти и҆ ꙁна́ти г҃а . и҆ твори́ти сꙋдъ и҆ пра́вдꙋ посредѣ ꙁемлѧ̀ · Гь҃ въꙁы́де на нб҃са и҆ въꙁгремѣ , и҆ то́й сꙋдитъ ко́нцемъ ꙁемлѧ̀ пра́веденъ сы́и . и҆ дасть крѣпость цр҃ю на́шемꙋ и҆ въꙁнесетъ ро́гъ х҃а свое̑го · И҆ ѻ҆ста́ви и҆̀ т҄ꙋ е҆лка́на преⷣ гм҃ъ і҆ иде въ е҆ѯармаѳе́мъ в до́мъ сво́и . ѻ҆троча́ же б҄ѣ слꙋжа̀ лицꙋ гн҃ю . преⷣ лицеⷨ и҆лі́ѧ жръца̀ · Сн҃ове же и҆лі́ины жръцо́вы бы́ша . сн҃ове беꙁако́нїѧ не вѣ́дꙋще г҃а . ни пра́вды жре́ческы преⷣ людми всѣми жрꙋщими · Внегда̀ б҄о кт҄о приношаше жрътвꙋ прихожда́ше ѻ҆́троⷦ‍҇ жре́ческъ до́ндеже сварѧ́тсѧ мѧ́са . и҆ ѹ́дица треꙁꙋбна в рꙋ́кꙋ е҆го · И҆ влага́ше ю҆̀ в коно́бъ вели́кїи . и҆л҄и въ мѣ́дѧныи сосꙋ́дъ и҆л҄и в ла́ткꙋ и҆ вс҄е е҆же вънꙁесѧ на ѹ҆́дицꙋ въꙁима́ше е҆̀ себѣ жрецъ и҆ та́ко творѧ́ше всемꙋ̀ і҆и̑л҃еви . приходѧ́щемꙋ пожрѣт́и гв҃и в силоⷨ · И҆ пре́же пожре́нїѧ тꙋ́ка , прихожда́ше ѻ҆́трокъ жре́ческъ , и҆ гл҃аше мꙋжеви кадѧ́щемꙋ , да́ждь мѧ́са свари́ти жерцꙋ , и҆ не прїимꙋ ѿ тебе ктомꙋ̀ мѧ́са ѿ коно́ба · А҆́ще же речетъ мꙋжъ жрѧ́и , да пока́диⷮсѧ пр́ьвое , ꙗ҆коже ѹ҆ста́въ тꙋ́ка , и҆ потомъ во́ꙁмеши себѣ ѿ всего̀ , е҆же хо́щетъ дш҃а твоѧ̀ , сїи же реⷱ‍҇ н҄и , н҄о а҆ще нн҃ѣ не дасѝ , воꙁмꙋ̀ си́лою · И҆ б҄ѣ преⷣ гм҃ъ грⷯѣ ѻ҆́трокꙋ ве́лїи ѕѣло , ꙗ҆ко ѿмѣта́хꙋ жрътвꙋ гн҃ю · И҆ само́иль же б҄ѣ слꙋжа̀ преⷣ гм҃ъ , ѻ҆тро́чищъ сꙋще ѻ҆поꙗ̑саⷩ‍҇ в ри́ꙁꙋ жре́ческꙋ л̾нѧ́нꙋ · И҆ ѻ҆де́жꙋ сꙋгꙋ́бꙋ сътворѝ е҆мꙋ ма́ти е҆го , и҆ приноша́ше е҆мꙋ , ѿ дн҃и и҆ въ дн҃и , е҆гда̀ въсхожⷣаше с мꙋжемъ свои̑мъ пожрѣт́и жрътвꙋ в ты̀ дн҃и · И҆ блⷵви и҆лі́и е҆лка́на , и҆ женꙋ̀ е҆го гл҃ѧ да въꙁда́сть т҄и г҃ь сѣ́мѧ ѿ женѝ тоѧ̀ , ꙁа да́ръ и҆же дарова̀ гв҃и , и҆ ѿи́де чл҃къ въ мѣсто своѐ · И҆ посѣтѝ г҃ь б҃ъ а҆н̾нꙋ ꙗ҆́ко ꙁача̀ , и҆ родѝ е҆щѐ тр҄и сн҃ы , и҆ дще́ри дв҄ѣ · И҆ въꙁвели́ча ѻ҆́трокъ само́иль преⷣ гм҃ъ въ дн҃и ѻ҆́ны · И҆лі́и же състарѣвсѧ ѕѣло , и҆ ѹ҆слы́ша ꙗ҆́же творѧ́ста сн҃а е҆го всѣмъ сн҃омъ і҆и̑л҃евымъ , и҆ ꙗ҆́ко быва́хꙋ со жена́ми , сꙋщими на мл҃твѣ ѹ҆ две́рїи хра́ма гн҃ѧ · И҆ рече и҆́ма почто̀ твори́та по гл҃ꙋ семꙋ , и҆же а҆́ꙁъ слы́шꙋ и҆ꙁъ ѹ҆́стъ всѣхъ людїи ѻ҆ ва́съ · Не сн҃а моѧ̀ е҆сте ꙗ҆́ко не бл҃го б҄о слы́шанїе а҆́ꙁъ слы́шꙋ ѻ҆ ва́съ , ꙗ҆́ко въ грѣхъ въво́дите лю́ди гн҃ѧ , а҆ще б҄о съгрѣша́ѧ съгрѣши́тъ мꙋжъ мꙋж́еви и҆ помо́литсѧ б҃ꙋ ꙁа́нь , и҆л҄и а҆ще гв҃и съгрѣшиⷮ , кт҄о помо́литсѧ ꙁа́нь , ѻ҆наⷤ‍ⷷ не послꙋш́аста гла́са ѿц҃а свое̑го , ꙗ҆́ко хотѧ̀ въсхотѣ г҃ь погꙋби́ти ѧ҆̀ ѻ҆́трок же самои́ль послꙋш́аше , и҆ въꙁвелича́шесѧ , и҆ б҄ѣ бл҃гъ предъ гм҃ъ и҆ чл҃кы · И҆ прїиде чл҃къ бж҃їи къ и҆лі́и , и҆ речѐ е҆мꙋ , та́ко гл҃етъ г҃ь е҆да̀ л҄и ꙗ҆́влѧ́ѧ не и҆ꙁъꙗ̑ви́хсѧ до́мови ѿц҃а твое̑го , і҆ и҆же б҄ѣ с ни́мъ въ ꙁемлѝ е҆гѷпетъстѣи , ра́бъ в домꙋ̀ фараѻ́ню · И҆ и҆ꙁбра́хъ до́мъ ѿц҃а твое̑го ѿ всѣхъ до́мовъ і҆и̑л҃въ мн҄ѣ слꙋжи́ти въсходѧ́ще ко ѻ҆лтарю̀ мое̑мꙋ и҆ кади́ти кади́ломъ , и҆ вꙁѧ́хъ е҆фꙋ́дъ , и҆ дахъ домꙋ ѿц҃а твое̑го , вс҄ѧ ѻ҆гне́ви жрътвенаѧ сн҃овъ і҆и̑л҃евъ въ снѣдь · Почто́ же т҄ы приꙁрѣ на ѳїмїꙗ̑мъ мои , и҆ на жрътвꙋ мою̀ лꙋка́внымъ ѻ҆́комъ , и҆ просла́ви сн҃а своѧ̀ па́че менѐ · е҆же блⷵвити и҆сперва , всѧкꙋ жрътвꙋ въ і҆и̑л҃и , предо мно́ю · Сего ради си́це рече г҃ь б҃ъ і҆и̑л҃евъ гл҃ѧ реко́хъ до́мъ твои , и҆ домъ ѿц҃а твое̑го , пре́идетъ предо мно́ю до́ вѣка , н҄о нн҃ѣ рече г҃ь ника́коже не бꙋди т҄о въ мн҄ѣ ꙗ҆коже прославлѧ́ющаго м҄ѧ просла́влю , и҆ ѹ҆ничижа́ѧи м҄ѧ беꙁ че́сти бꙋдетъ · Се дн҃и и҆дⷮꙋ и҆ потреблю̀ сѣмѧ твоѐ , и҆ племѧ̀ до́мꙋ ѿц҃а твое̑го , и҆ не бꙋдетъ ста́рца в домꙋ̀ твое̑мъ , и҆ ѹ́ꙁриш̾ проти́вника твое̑го въ хра́мѣ ст҃ом̾ въ всѣхъ бл҃гостехъ і҆ил҃евыхъ · И҆ ста́рца не бꙋдетъ в домꙋ твое́мъ въ вс҄ѧ дн҃и и҆ ни всѧ́ка мꙋжа · И҆ и҆ж̾женꙋ тебе и҆ꙁъ ѻ҆лтарѧ̀ мое̑го · и҆ ѹ҆ничиже́нїе ѻ҆́чїю е҆го сътворю̀ · да поболитъ дш҃а е҆го , и вс҄ѣ прочїи до́мꙋ твое́го падꙋтъ ѻ҆рꙋ́жїемъ мꙋ́жескомъ · И҆ с҄е т҄и ꙁна́менїе е҆же прїидетъ , на ѻ́ба сн҃а твоѧ̀ сїѧ , на ѻ҆финїю и҆ финеѻ́са , въ дн҃ь еді́нъ ѹ҆́мрета ѻ҆рꙋжїемъ вкꙋпѣ · И҆ въꙁдвигнꙋ въ не́ю мѣсто жерца̀ вѣрна и҆же вс҄е ꙗ҆же въ срⷣцы мое́мъ , и҆ ꙗ҆́же въ дш҃и мое́и сътворитъ , и҆ сътворю̀ е҆мꙋ до́мъ вѣ́ренъ , и҆ преⷣидетъ преⷣ гм҃ъ мои̑мъ вс҄ѧ дн҃и . И҆ бꙋдеⷮ ѻ҆ста́выи въ домꙋ̀ твоемъ , прїидеⷮ на поклоне́нїе емꙋ , просѧ̀ сребра̀ и ѹ҆крꙋ́ха хлѣба , и҆ рече́тъ прїими м҄ѧ къ едіномꙋ слꙋже́нїю твое̑мꙋ · снѣ́сти хлѣ́ба гн҃ѧ ·
Глⷡ‍҇а , г҃ · Ѡтро́чище же самои̑лъ б҄ѣ слꙋжа гв҃и прⷣе и҆лі́емъ і҆е̑ре́ем̾ . и҆ гл҃ъ гн҃ь б҄ѣ че́стенъ , в ты̀ дн҃и , не бѣ видѣ́нїе посыла́емо · И҆ бы́сть въ дн҃и т҄ы і҆ и҆лі́и сѣдѧ́ше на мѣ́стѣ свое̑мъ , и҆ ѻ҆́чи е҆го нача́ста тѧ́жцѣ бы́ти . и҆ не можаа́ше ꙁрѣти · И҆ прежде да́же ѹ҆гасѐ свѣти́лникъ бж҃їи . самои̑лъ спа́ше въ цр҃кви гн҃и , и҆дѣ́же кѣѻ́тъ бж҃їи · И҆ въꙁва̀ г҃ь гл҃ѧ , само́и̑ле , само́и̑ле , и҆ рече с҄е а҆ꙁъ · И҆ течѐ къ и҆лі́ю , и҆ реⷱ‍҇ с҄е а҆ꙁъ ꙗ҆́ко ꙁваⷧ‍҇ мѧ е҆си . и҆ рече и҆лі́и не въꙁваⷯ тебѐ , въꙁврати́сѧ и҆ спѝ и҆ въꙁврати́сѧ и҆ спа̀ · И҆ приложѝ г҃ь е҆щѐ приꙁва́ти само́и̑ла , и҆ въꙁва̀ , само́илъ , само́и̑лъ , и҆ въста̀ само́илъ  , і҆ и́де къ и҆лі́и втори́цею и҆ рече , с҄е а҆ꙁъ ꙗ҆́ко въꙁва́лъ мѧ е҆си . и҆ реⷱ‍҇ , не ꙁва́хъ тебѐ ча́до . въꙁврати́сѧ и҆ спѝ · И҆ самои̑лъ же в т҄о вре́мѧ е҆щѐ не ꙁна̀ б҃а . пре́жⷣе ѿкрове́нїа е҆мꙋ гла́са гн҃ѧ · И҆ приложѝ г҃ь приꙁва́ти само́и̑ла трети́цею . и҆ въста́въ и҆де къ и҆лі́и , и҆ рече , с҄е а҆ꙁъ ꙗ҆́ко ꙁва́лъ мѧ е҆си . и҆ раꙁꙋмѣ и҆лі́и ꙗ҆́ко г҃ь приꙁыва́етъ ѻ҆тро́чища · И҆ реⷱ‍҇ въꙁвра́щсѧ и҆ спѝ ча́до , и҆ бꙋ́детъ а҆ще въꙁове́тъ т҄ѧ ꙁовы́и , и҆ рече́ши . гл҃и г҃и , ꙗ҆́ко слы́шитъ ра́бъ тво́и . і҆ и́де само́и̑лъ и҆ спа̀ на мѣ́стѣ свое̑мъ · И҆ прїиде г҃ь и҆ ста̀ , и҆ въꙁва̀ е҆го ꙗ҆́коже пр́ьвое , и҆ второ́е , и҆ реⷱ‍҇ , само́и̑лъ , само́и̑лъ , гл҃и г҃и , ꙗ҆́ко слы́шитъ ра́бъ тво́и · И҆ реⷱ‍҇ г҃ь къ само́и̑лꙋ . с҄е а҆ꙁъ творю̀ гл҃ы моѧ̀ въ і҆ил҃и , ꙗ҆́коже всѣмъ слы́шащиⷨ сїѧ . пошꙋмѣта ѻ҆́бѣ ѹ҆́ши е҆го · И҆ въ дн҃ь то́й въꙁдви́гнꙋ на и҆лі́и , вс҄е е҆ли́ко гл҃ахъ до́мꙋ е҆го . начнꙋ и҆ сконча́ю · И҆ въꙁвѣстиⷯ е҆мꙋ , ꙗ҆́ко ѿмщꙋ ̾ а҆ꙁъ на до́мѣ е҆го до́ вѣка , в непра́вдахъ сн҃овъ е҆го ꙗ҆́же вѣ́дѣ . ꙗ҆́ко ѕл҄ослови́ста б҃а сн҃ове е҆го , и҆ не накаꙁа̀ е҆ю̀  · Сего ради клѧⷯсѧ до́мꙋ и҆лі́и̑нꙋ , ꙗ҆́ко не ѻ҆́чи́ститсѧ непра́вда до́мꙋ и҆лі́и̑на . в кади́лахъ и҆ жр́ътвахъ е҆го до́ вѣка · И҆ спа̀ само́и̑лъ до ѹ҆́тра , и҆ ѹ҆тренева ꙁаѹ҆́тра и҆ ѿвр́ьꙁе две́ри хра́ма гн҃ѧ . самои̑л̾ же боѧ́сѧ повѣ́дати видѣ́нїѧ и҆лі́и · И҆ въꙁва̀ и҆лі́и само́и̑ла и҆ реⷱ‍҇ . само́и̑ле ча́до , и҆ реⷱ‍҇ с҄е а҆ꙁъ · И҆ рече и҆лі́и . чт҄о гл҃ъ гл҃аныи к тебѣ . не съкры́и ѹ҆бо ѿ менѐ гл҃а , ѿ всѣхъ слове́съ гл҃аныⷯ к тебѣ . молю̀ т҄ѧ не ѹ҆та́и предо мно́ю . сїѧ сътвори́тъ тебѣ г҃ь , и҆ сїа приложи́тъ а҆ще ѹ҆та́иши ѿ менѐ ѿ всⷯѣ гл҃ъ , гл҃анныⷯ к тебѣ  · И҆ и҆сповѣда само́и̑лъ и҆ не ѹ҆таѝ ѿ него ни е҆ді́наго гл҃а . и҆ реⷱ‍҇ и҆лі́и . г҃ь самъ е҆сть ꙗ҆́ко го́дѣ бы́сть е҆мꙋ та́ко да сътвори́тъ · И҆ въꙁвелича́шесѧ само́и̑лъ . и҆ г҃ь б҄ѣ с ни́мъ и҆ не падѐ ѿ всѣхъ слове́съ е҆го на ꙁемлѝ ни е҆ді́нъ гл҃ъ · И҆ раꙁꙋмѣша вс҄и і҆и̑л҃ьти ѿ да́на , даже и҆ до вирса́вїа , ꙗ҆́ко вѣ́ренъ само́и̑лъ г҃ꙋ въ пррⷪ‍҇цѣх̾ · И҆ приложѝ г҃ь въꙁвѣсти́тисѧ в силоⷨ , ꙗ҆ви́ бо сѧ г҃ь самои̑лꙋ , и҆ вѣ́ренъ бы́сть въ пррⷪ‍҇цѣхъ само́и̑лъ къ г҃ꙋ въ все́мъ і҆и̑л҃и , ѿ конца̀ до ко́нца ꙁемлѝ , і҆ и҆лі́и състарѣ́сѧ ѕѣло , и҆ сн҃а е҆го ходѧ́ще хожа́ста лꙋка́вїи пꙋтїе и҆хъ преⷣ гм҃ъ · Глаⷡ‍҇; д҃ · И бы́сть во́ дн҃и т҄ы събра́шасѧ и҆ноплеме́нницы проти́вꙋ і҆и҃лѧ . і҆ и҆ꙁы́де і҆и҃ль въ срѣте́нїе и҆хъ на́ брань . и҆ въполчи́шасѧ въ невеꙁе́ре . і҆ и҆ноплеме́нницы вполчи́шасѧ въ а҆фе́це · И҆ би́шасѧ и҆ноплеме́нницы съ і҆и̑л҃ьтѧны . и҆ прекло́нисѧ бра́нь . и҆ падо́ша мꙋжи і҆и̑л҃и прⷣе и҆ноплеме́нникы . и҆ ѹ҆би́ша въ бра́ни на селѣ , д҃ . мꙋжъ · И҆ прїидо́ша лю́дїе в̾ по́лкъ , и҆ рѣша старцы і҆и̑л҃еви . почт҄о пораꙁѝ н҄ы г҃ь днⷵе , прⷣе и҆ноплеме́н̾никы . въꙁмемъ кїѻ́тъ б҃а на́шего ѿ сило́ма . і҆ и҆ꙁы́деⷮ посредѣ на́съ , и҆ сп҃сетъ н҄ы ѿ рꙋкѝ вра́гъ на́шихъ · И҆ посла́ша лю́дїе в̾ сило́мъ , и҆ вꙁѧ́ша ѿтꙋдꙋ кїѻ҆тъ гн҃ь , сѣдѧ́щаго на херꙋви́мѣ · И҆ бы́ша та́мо ѻ҆́ба сн҃а и҆лі́ина , с кїѻ́тоⷨ бж҃їимъ ѻ҆фънїи , и҆ ѳинеѻ́съ · И҆ бы́сть ꙗ҆́ко прїиде кїѻ҆тъ гн҃ь въ по́лкъ . и҆ въꙁопѝ ве́сь і҆и̑л҃ь гла́сомъ вели́кимъ , и҆ воꙁшꙋмѣ ꙁемлѧ̀ · И҆ ѹ҆слы́шаша и҆ноплеме́нницы глаⷵ во́плѧ . и҆ рѣша чт҄о с҄е во́пль вели́кїи въ по́лцѣ е҆вре́истѣ . и҆ раꙁꙋмѣша ꙗ҆́ко киѻ́тъ гн҃ь е҆сть въ по́лцѣ . и҆ ѹ҆боа́шасѧ и҆ноплеме́нницы . и҆ рѣшⷶ с҄и бѕ҃и пришли сꙋть въ по́лкъ к ниⷨ . го́ре намъ . и҆ꙁмѝ н҄ы г҃и днⷵь , ꙗ҆́ко не бы́сть та́ко вчера̀ и҆ ѻ҆но́мъ дн҃и · Го́ре на́мъ кт҄о ны̀ и҆ꙁме́тъ ѿ рꙋкѝ б҃ъ , ѹ҆твръжа́ющихъ ѧ҆̀ . с҄и сꙋть бѕ҃и поби́вшїи е҆гѷпта всѧ́цѣми ꙗ҆́ꙁвами , и҆ въ пꙋсты́ни · Ѹ҆крѣпи́тесѧ . и҆ бꙋ́дите въ мꙋ́жи и҆ноплеме́нницы ꙗ҆́ко да не поработае̑те и҆ е҆вреѻⷨ . ꙗ҆́ко порабо́таша на́мъ , и҆ бꙋ́дете въ мꙋж́ество . и҆ побїитесѧ с ни́ми · И҆ би́шасѧ с ни́ми , и҆ падо́ша мꙋж́и і҆и̑л҃еви преⷣ и҆ноплеме́нникы . и҆ побѣжа ко́ждо на село̀ своѐ , и҆ бы́сть ꙗ҆́ꙁва вели́ка ѕѣло̀ . и҆ падѐ ѿ і҆и̑л҃ѧ , ҂л҃ , чино́въ · И҆ киѻ́тъ бж҃їи в̾ꙁѧтъ бы́сть , и҆ ѻба сн҃а і҆лїи́на ѹ҆мро́ста . ѻ҆фънїи , и҆ ѳинеѻ́съ · И҆ течѐ мⷤꙋ ѿ бра́ни и҆менемъ е҆менїи , и҆ прїи́де въ сило́мъ въ дн҃ь ѻ҆́нъ и҆ ри́ꙁы своѧ̀ растерꙁаⷡ‍҇ . и҆ пер̾сть б҄ѣ на главѣ е҆го · И҆ прїиде , и҆ с҄е і҆лі́и , сѣдѧ́ше на престо́лѣ е҆го ѹ҆ две́рїи помышлѧ́а пꙋть ꙗ҆ко б҄ѣ срⷣце е҆го въ ѹ҆жа́сѣ вели́цѣ , ѻ҆ кїѻ́тѣ бж҃їѝ . и҆ чл҃къ вни́де во́ граⷣ въꙁвѣща́ѧ , и҆ воꙁо́пи весь граⷣ гласоⷨ вели́кимъ · И҆ слы́ша і҆лі́и гла́съ во́плѧ , и҆ рече чт҄о е҆сть гла́съ во́плѧ сего̀ . и҆ чл҃къ потща́в̾сѧ вни́де , и҆ и҆сповѣ́да і҆лі́и · И҆ б҄ѣ і҆лі́и  , ч҃и , лⷮѣ и҆ ѻ҆́чи е҆го бѣ́ста и҆ꙁнемоглѝ , и҆ не ви́дѧше · И҆ рече і҆лі́и мꙋж́емъ . преⷣстоа́щимъ ѹ҆ него̀ , чт҄о е҆сть глаⷵ во́плѧ сего̀ . и мꙋж́ъ пот̾щав̾сѧ вни́де къ і҆лі́ю , и҆ рече е҆мꙋ̀ , а҆́ꙁъ е҆смь пришедыи ѿ по́лка . и҆ а́ꙁъ прибѣжаⷯ ѿ во́и днⷵь , и҆ рече і҆лі́и . чт҄о бы́в̾шїи гл҃ъ ча́до · И҆ ѿвѣща̀ ѻ҆тро́чищъ и҆ реⷱ‍҇ побѣж́аша мꙋж́и і҆и̑л҃и , ѿ лица̀ и҆ноплеме́нникъ , и҆ ꙗ҆́ꙁва ве́лїѧ б҄ѣ въ лю́дехъ , и҆ ѻ́ба сн҃а твоа̀ ѹ҆мро́ста , и҆ киѻ́тъ бж҃їи в̾ꙁѧⷮ е҆сть · И҆ бы́сть ꙗ҆́ко помѧнꙋ̀ ѻ҆ киѻ́тѣ бж҃їѝ , и҆ спаде́сѧ і҆лі́и съ престо́ла въꙁна́къ , и҆дⷤ‍ⷷѣ сѣдѧше при две́рехъ . и҆ съкрꙋшисѧ хребетъ е҆го , и҆ ѹ́мре т҄ꙋ , ꙗ҆́ко стаⷬ‍҇ б҄ѣ чл҃къ и҆ тѧ́жекъ , и҆ то́й сꙋдѝ і҆и̑л҃еви , м҃ , лѣтъ · И҆ жена̀ ѳинеѻ҆́сова ꙁачала̀ роди́ти , и҆ слы́ша вѣсть ꙗ҆́ко вꙁѧⷮсѧ киѻ́тъ бж҃їи , и҆ ꙗ҆ко ѹ҆́мре свекоръ е҆ѧ̀ , и҆ мꙋж́ъ е҆ѧ̀ и҆ пла́касѧ го́рко , и҆ родѝ . ꙗ҆ко въꙁврати́шасѧ на не́ѧ болѣ́ꙁни е҆ѧ̀ · И҆ въ́ времѧ вънегда̀ ѹ҆мира́ше , и҆ рѣша е́й же́ны и҆ преⷣстоа́щаѧ е́й , не бо́исѧ ꙗ҆́ко сн҃а роди́ла е҆си и҆ не ѿвѣща̀ , и҆ не раꙁꙋмѣ срⷣце еѧ̀ · И҆ наречѐ ѻ҆тро́чиⷳ‍҇ варха́воѳъ . гл҃юще , пренесе́сѧ сла́ва гн҃ѧ ѿ і҆и̑л҃ѧ поне́же в̾ꙁѧⷮ бы́сть , кїѻ́тъ бж҃їи . и҆ ѻ҆ све́крѣ е҆ѧ̀ и҆ ѻ҆ мꙋжи е҆ѧ̀ · И҆ рече погы́бе сла́ва і҆и̑л҃ева , ꙗ҆́ко вꙁѧ́тъ бысть кїѻ́тъ бж҃їи ·
Глⷡ‍҇а , е҃ · И вꙁѧ́ша же и҆ноплеме́нницы кїѻ́тъ бж҃їи , і҆ и҆ꙁнесо́ша е҆го ѿ а҆венеꙁе́ра въ а҆ꙁатоⷩ‍҇ · И҆ прїе́мши и҆ноплеме́нницы кїиѻ́тъ гн҃ь , и҆ внесоша и҆̀ въ хра́мъ даго́нь , и҆ поста́виша и҆̀ ѹ҆ дагона · И҆ ѻ҆бъѹ҆тренева́вше а҆ꙁо́ты наѹ҆́трїе , и҆ внидо́ша въ хра́мъ даго́нь , и҆ ѹ҆ви́дѣша и҆ с҄е даго́нъ быⷵ спа́лъсѧ на ꙁемлю на лицѐ свое преⷣ кїѻ҆́томъ бж҃їимъ , и҆ въꙁдвиго́ша даго́на , и҆ поста́виша и҆̀ на мѣстѣ е҆го · И҆ па́ки воста́ша ꙁаѹ҆́тра и҆ ѹ҆ви́дѣша и҆ с҄е дагоⷩ‍҇ лежа́ше лицеⷨ на ꙁемлѝ преⷣ кїѻ́томъ бж҃їимъ , гла́ва же даго́нова и҆ ѻ́бѣ дла́ни рꙋкꙋ е҆го ѿсѣко́шасѧ на пра́гꙋ , толи́ко хребетъ даго́новъ ѻ҆ста̀ на мѣ́сте своеⷨ · И҆ сего ради не стꙋпа́ше жеръцы даго́новы , и҆ вс҄и въходѧ́щїи въ хра́мъ даго́новъ , на пра́гъ даго́новъ , въ а҆ꙁоте даже до дне́сь · И҆ ѻ҆тѧ́гча̀ рꙋка̀ гн҃ѧ на а҆ꙁоты , и҆ мꙋчи ѧ҆̀ и҆ поби ѧ҆̀ въ вла́стехъ а҆ꙁо́тъскихъ , и҆ предѣлы и҆хъ , и҆ посредѣ ꙁемлѧ̀ иⷯ ѹ҆мно́жишасѧ мꙋхы , и҆ бы́сть смꙋще́нїе смр҃ти вели́ко въ́ градѣ · И҆ ви́дѣша мꙋ́жи а҆ꙁо́тъстїи , ꙗ҆ко та́ко бы́сть , и҆ гл҃аша , ꙗ҆ко да не пребꙋ́деⷮ кїѻ́тъ б҃а і҆и̑лева с҃ на́ми , ꙗ҆́ко лю́та рꙋка̀ е҆го , на́ ны и҆ на даго́на б҃а на́шеⷢ‍҇ · И҆ посла́вше събра́ша вс҄ѧ вое̑воды и҆ноплеме́нникъ а҆ꙁо́т̾стїи къ себѣ , и҆ гл҃аша чт҄о сътвори́мъ кїѻ҆́тꙋ б҃а і҆и̑л҃ева , и҆ рѣша геѳ̾фе́и , да пре́идеⷮ кїѻ҆́тъ б҃а і҆и̑л҃ева к наⷨ въ геѳъ , и҆ прїиде кїѻ҆тъ б҃а і҆и̑л҃ева въ геⷴ‍҇ · И҆ бысть по пришествїи е҆го , и҆ бы́сть рꙋка гн҃ѧ на гра́дѣ и҆ мѧ́теⷤ ве́лїи ѕѣло бы́сть и҆ пораꙁѝ мꙋ́жи гра́да , ѿ мала до ве́ли́ка , и҆ пораꙁи иⷯ въ ѻ҆́бластеⷯ и҆хъ · И҆ сътвори́ша геѳ̾фе́и себ́ѣ сѣдѣнїа ꙁла́ты и҆ пꙋсти́ша кїѻ҆́тъ бж҃їи въ а҆скало́нъ , и҆ бысть ꙗ҆́ко въни́де киѻⷮ б҃а і҆и̑л҃ева въ а҆скало́нъ , и҆ воꙁопи́ша а҆скалони́тѧне гл҃юще , почто̀ въꙁврати́сте кїѻ́тъ б҃а і҆и̑л҃ева к наⷨ , ѹ҆мори́ти н҄ы , и҆ люди на́ша · И҆ посла́ша и҆ събра́ша вс҄ѧ во́ѧ и҆ноплеме́нникъ , и҆ рѣша по́слете киѻ́тъ б҃а і҆и̑лева , и҆ да поста́витсѧ на мѣстѣ свое̑мъ , и҆ да не ѹ҆мори́тъ на́съ и҆ людїи на́шихъ , ꙗ҆́ко бы́сть мѧтежъ смр҃ти въ всѣ́хъ гра́дѣхъ тѧ́жокъ ѕѣло , ꙗ҆́ко вни́де кїѻ҆́тъ б҃а і҆и̑л҃ева т҄ꙋ · И҆ живꙋщїи и҆ не ѹ҆мръшїи , ѹ҆ꙗ҆́ꙁвишасѧ на се́лѣхъ , и҆ въꙁы́де во́пль граⷣныи до нб҃си ·
Глⷡ‍҇а , ѕ҃ · И б҄ѣ киѻ҆́тъ гн҃ь въ селѣхъ и҆ноплеме́нникъ , ꙁ҃ мⷵць , и҆ въсмердѣ́сѧ ꙁемлѧ̀ мꙋ́хами · И҆ приꙁва́ша и҆ноплеме́нницы , жерца и҆ волъхвы и҆ ѻ҆бааники и҆хъ гл҃юще , чт҄о сътвори́мъ кїѻ҆́тꙋ гн҃ю , скажи́те наⷨ . и҆ како по́слемъ и҆̀ въ мѣ́сто е҆го · Ѡ҆ни́ же рѣша иⷨ , а҆́ще ѿпꙋща́ете в҄ы кїѻ҆́тъ ꙁавѣта б҃а і҆и̑л҃ева , т҄о да не по́слете е҆го т̾ща̀ , н҄о ѿда́юще ѿдади́те е҆мꙋ ꙁа мꙋ́ки да́ры , и҆ тогда̀ ѻ҆ста́витсѧ ва́мъ і҆ и҆сцѣ́литесѧ , да не ѿстꙋ́питъ рꙋка̀ е҆го ѿ ваⷵ · И҆ гл҃аша чт҄о е҆мꙋ ꙁа мꙋ́ки ѿдамы̀ , и҆ рѣша и҆мъ . по чисме́ню вое̑воⷣ и҆ноплеме́нническъ , е҃ , сѣде́нїи ꙁла́тыⷯ , и҆ пѧ́ть мꙋ́хъ ꙁла́тыхъ , ꙗ҆ко прегрѣшенїѧ въ ваⷵ , и҆ въ кнѧ́ѕѣхъ ва́шихъ и҆ в людехъ ва́шихъ · И҆ та́ко сътвори́те подобїе сѣда́нїи ва́шиⷯ , и҆ подобїе мꙋхъ ва́шихъ , расто́чшиⷨ ꙁе́млю и҆ въꙁдади́те сла́вꙋ б҃ꙋ і҆и̑л҃евꙋ , ꙗ҆́ко да ѻ҆блегчи́тъ рꙋ́кꙋ свою ѿ ва́съ , и҆ ѿ бого́въ ва́шихъ и҆ ѿ ꙁемлѧ̀ ва́шеѧ · И҆ почто̑ ѻ҆тѧгча́ете срⷣце ва́ше , ꙗ҆коже ѻ҆тѧгчѝ е҆гѷпетъ и҆ фараѻ́нъ срⷣце сво́е , до́ндеже погꙋбѝ и҆хъ тогда̀ ѿпꙋстѝ и҆хъ , и҆ ѿи̑доша · И҆ нн҃ѣ воꙁмѣте и҆ сътвори́те колесницꙋ но́вꙋ е҆ді́нꙋ и҆ дв҄ѣ кра́ве пр́ьвороⷣнѣ , и҆мѣю́ща телѧ́та на ни́хже не бѧ́ше ꙗ҆́рмо . и҆ въпрѧꙁите кра́вы в колесницꙋ , а҆ телѧ́та въꙁврати́те въспѧ́тъ въ до́мъ · И҆ въꙁе́мше кїѻ҆́тъ гн҃ь и҆ въстави́те иѼ на колесни́цꙋ , и҆ сосꙋды ꙁла́тыа ѿдади́те е҆мꙋ ꙁа мꙋ́ки , и҆ положите въ ѻ҆бложе́нїе въ стра́нѣ ѹ҆ча́стїе е҆мꙋ и҆ ѿпꙋ́сти́те и҆̀ да и҆́детъ · Посе́м же ѹ҆́ꙁрите а҆́ще бꙋ́детъ на пꙋтѝ предѣла свое̑го  , въ веѳъсамꙋсъ то̑ сїи сътворѝ на́мъ ѕло́бꙋ вели́кꙋю сїю , и҆ а́ще н҄и , т҄о ѹ҆раꙁꙋмѣ́емъ ꙗ҆́ко нѣсть рꙋка̀ е҆го прикаса́ющисѧ на́съ , н҄о приключе́нїе с҄е бы́сть на́мъ · И҆ сътвори́ша и҆ноплеме́нницы та́ко . и҆ пое́мша дв҄ѣ кра́ве прьворо́днѣ . и҆ въпрѧго́ша ѧ҆̀ в колесни́цꙋ . и҆ телѧ́та ею̀ ꙁатвори́ша въ хра́мѣ · И҆ въꙁложи́ша кїѻ́тъ на колесни́цꙋ , и҆ да́ры ѻ҆бложи́ста мꙋ́хи ꙁла́тыѧ и҆ подо́бнаѧ сѣда́нїю и҆хъ · И҆ ѹ҆пра́вистасѧ кра́вы на пꙋть , прѧ́мо пꙋте́мъ и҆же въ веѳса́мꙋ и҆до́ста . и҆ не съвраща́ющисѧ , н҄и на́ десно , н҄и на шꙋ́е . и҆дꙋще и҆ рекꙋще , и҆ вое̑во́ды и҆ноплеме́нникъ . и҆дѧ́хꙋ въ слѣдъ е҆го до предѣлъ веѳса́мъскихъ · И҆ въ веѳсами́се жнѧ́хꙋ жа́твы пшени́ца въ ѹ҆до́лїѝ , и҆ въꙁведо́ста ѻ҆́чи своѝ ви́дѣша киѻ́тъ гн҃ь , и҆ въꙁвесели́шасѧ ви́дѧще . і҆ и҆ꙁыидо́ша на срѣте́нїе е҆мꙋ̀ · И҆ колесни́ца вни́де въ село̀ е҆ѳса́м̾ско , и҆ ста̀ т҄ꙋ . и҆ быⷵ т҄ꙋ камы́къ ве́лїи , і҆ и҆с̾сѣ́кше дре́ва колесни́чнаѧ , и҆ кра́вы . въꙁнесо́ша на вс҄ѧсъж̾жега́емаѧ г҃ꙋ · Левѷти же въꙁнесо́ша киѻ́тъ гн҃ь , и҆ да́ры ѻ҆бложи́ста и҆же с не́ю бы́ша . и҆ ѹ҆ ниⷯ сосꙋ́ди ꙁла́тїи и҆ положи́ша ѧ҆̀ при ка́мени сеⷨ вели́цѣмъ . и҆ мꙋжи веѳсамꙋ́ски въꙁнесо́ша вс҄ѧсъж̾жега́емаѧ · и҆ пожро́ша жрътвꙋ в то́и дн҃ь г҃ꙋ · И҆ пѧ́ть вое̑во́дъ и҆ноплеме́нникъ ꙁрѧ́хꙋ . и҆ въꙁврати́шасѧ въ а҆к̾каро́нь въ дн҃ь то́и · И҆ сїи седѣ́нїѧ ꙁла́тыѧ , и҆же въꙁда́ша и҆ноплеме́нницы ꙁа мꙋ́кꙋ г҃ꙋ . а҆ꙁадьска е҆ді́на , га́ꙁска е҆ді́на , а҆скало́ньска е҆ді́на , ге́ѳ̾ска е҆ді́на , а҆к̾каро́ньска е҆ді́на · И҆ ꙁла́тыѧ мꙋхи по чисме́нъ всѣ́хъ граⷣ и҆ноплеме́нническъ пѧтѝ вое̑во́дъ ѿ гра́да ѹ҆тверъжде́на . и҆ до ве́си фериѕе́ѻвы , и҆ до ка́мени вели́каго . на не́мже положи́ша киѻ́тъ ꙁавѣта гн҃ѧ и҆же е҆сть и҆ до сего дн҃и . на селѣ . веѳса́мы · И҆ ѹ҆бѝ б҃ъ въ мꙋже́хъ веѳсамꙋ́скихъ и҆же въꙁрѣша в̾ киѻ́тъ гн҃ь . и҆ ѹ҆бѝ в ни́хъ , ҂н҃ , и҆ о҃ мꙋжїи . и҆ пла́кашесѧ людїе . ꙗ҆́ко сътворѝ г҃ь в лю́деⷯ ꙗ҆́ꙁвꙋ вели́кꙋ ѕѣ́ло · И҆ рѣша мꙋжи и҆же ѿ веѳсамꙋса . кт҄о мо́жетъ пои̑тѝ преⷣ гм҃ъ ст҃ымъ си́мъ . и҆ къ комꙋ̀ вꙁы́идетъ киѻ́тъ ꙁавѣта гн҃ѧ , ѿ наⷵ · И҆ посла́ша послы̀ къ живꙋщиⷨ в карїа̑ѳїа̑ри́мѣ гл҃ще . въꙁврати́ша и҆ноплемеⷩ‍҇ницы киѻⷮ гн҃ь и҆ сни́дѣте въꙁнесете и҆̀ та́мо к себѣ ·
Глⷡ‍҇а , ꙁ҃ · И прїидо́ша мꙋ́жи карїаѳїариⷨстїи , и҆ вꙁѧ́ша кїѻ́тъ ꙁавѣта гн҃ѧ , и҆ внесо́ша и҆̀ въ хра́мъ а҆миа̑да́вль , и҆же на хо́лмѣ е҆лиа̑ꙁа́ра сн҃а е҆го , и҆ ѻ҆стиша на съхране́нїе кїѻ́та ꙁавѣта гн҃ѧ · И҆ бы́сть ѿ него́же дн҃и б҄ѣ кїѻ́тъ в карїаѳїа̑ри́мѣ , и҆ ѹ҆мно́жишасѧ дн҃їе , и҆ бы́сть , к҃ , лⷮѣ , и҆ приꙁрѣша ве́сь до́мъ і҆и̑л҃евъ вслѣ́дъ г҃а · И реⷱ‍҇ само́и̑лъ къ всемꙋ̀ до́мꙋ і҆и̑л҃евꙋ гл҃ѧ , а҆ще всѣмъ срⷣцемъ ва́шимъ ѻ҆брати́тесѧ къ г҃ꙋ , и҆ ѿи̑мѣте бо́ги чюжа́ѧ ѿ среды ва́съ · и҆ гаѝ , и҆ ѹ҆гото́ваите срⷣца ва́ша къ г҃ꙋ , и҆ порабо́таите е҆мꙋ е҆ді́номꙋ , і҆ и҆ꙁба́виⷮ в҄ы ѿ рꙋкы и҆ноплеме́нник̾ · И҆ ѻ҆ста́виша сн҃ове і҆и̑л҃еви ваа́лима , и҆ гаѝ , а҆старо́ѳы , и҆ порабо́таша г҃ꙋ е҆ді́номꙋ · И реⷱ‍҇ само́и̑лъ събере́те къ мнѣ всего і҆и̑л҃ѧ въ масиѳаѳꙋ , и҆ помолю́сѧ ѻ҆ ва́съ къ г҃ꙋ · И҆ събра́шасѧ лю́дїе вс҄и в масиѳаѳꙋ , и҆ почрьпа́хꙋ во́дꙋ , и҆ пролива́хꙋ преⷣ гм҃ъ на́ ꙁемлю . и҆ пости́шасѧ в то́и дн҃ь , и҆ рѣша съгрѣши́хомъ преⷣ гм҃ъ , и҆ ѻ҆правда̀ само́и̑лъ сн҃ы і҆и̑л҃евы в масиѳаѳѣ · И҆ слы́шаша и҆ноплеме́нницы ꙗ҆́ко събрашасѧ сн҃ове і҆и̑л҃еви в масиѳаѳꙋ · и҆ вꙁыидо́ша вое̑во́ды и҆ноплеме́нникъ на і҆и̑л҃ѧ , и҆ ѹ҆слы́шаша сн҃ове і҆ил҃еви , и҆ ѹ҆боѧ́шасѧ ѿ лица̀ и҆ноплеме́нникъ · И҆ рѣша сн҃ове і҆и̑л҃еви къ само́и̑лꙋ , не премолчѝ ѻ҆ наⷵ въпїа къ г҃ꙋ б҃ꙋ на́шемꙋ , да и҆ꙁба́виⷮ н҄ы ѿ рꙋкы̀ и҆ноплеме́нникъ · И҆ рече самои̑лъ не бꙋ́ди сїе е҆же ѿстꙋпи́ти ѿ г҃а б҃а мое̑го , и҆ не не въпи́ти ѻ҆ ва́съ съ моле́нїемъ · И҆ вꙁѧ̀ самои̑лъ ꙗ҆́гнѧ е҆ді́но с̾сꙋща е҆щѐ , и҆ принесе и҆̀ на вс҄есъж̾же́нїе , съ всѣми люⷣми , гв҃и , и҆ въꙁопѝ само́и̑лъ къ г҃ꙋ ѻ҆ і҆и̑л҃и . и҆ послꙋша е҆го г҃ь · И҆ е҆гда̀ само́и̑лъ въꙁносѧ вс҄есъж̾же́наѧ , і҆ и҆ноплеме́нницы приближа́хꙋсѧ на́ брань къ і҆и̑л҃ю , и҆ въꙁгремѣ г҃ь гла́сомъ ве́лїиⷨ въ дн҃ь ѻ҆́нъ на и҆ноплемеⷩ‍҇никы , и҆ смѧто́шасѧ и҆ падо́ша прⷣе і҆и̑л҃ем̾ · И҆ и҆ꙁыидо́ша мꙋжи і҆и̑л҃еви ѿ масиѳаѳа и погна́ша и҆ноплеме́нникы , и҆ би́ша ѧ҆̀ до подо́лїа веⷮхо́рѧ · И҆ вꙁе́мъ само́и̑лъ ка́мень е҆ді́нъ , и҆ поста́ви и҆̀ межи масиѳа́ѳомъ , и҆ межи веⷮхиⷨ , и҆ нарече и҆мѧ е҆мꙋ а҆венеꙁе́ръ , рекше ка́мень по́мощи , и҆ реⷱ‍҇ до́ ꙁдѣ помо́же намъ г҃ь · И҆ смири г҃ь и҆ноплеме́нникы . и҆ не приложи́ша ктомꙋ̀ и҆тѝ въ предѣ́лы і҆и̑л҃евы . и҆ бы́сть рꙋка̀ гн҃ѧ на и҆ноплеме́нницѣхъ , въ вс҄ѧ дн҃и само́и̑ловы · И҆ преда́шасѧ гра́ды , и҆хже вꙁѧ́ша и҆ноплеме́нницы ѿ сн҃ов̾ і҆ил҃евъ . и҆ преда́ша и҆хъ і҆и̑л҃еви , ѿ а҆к̾каро́на даже до геѳа . и҆ предѣ́лы і҆и̑л҃ѧ свободи́шасѧ , ѿ рꙋкы̀ и҆ноплеме́нникъ , и҆ б҄ѣ ми́ръ межи і҆и̑л҃ем̾ , и҆ межи а҆м̾мор̾рѣ́емъ · И҆ сꙋди само́илъ і҆и̑л҃ю вс҄ѧ дн҃и живота̀ свое̑го , и҆ прохожда́ше сквоѕѣ н҄ѧ ѿ го́да до го́да , и҆ ѻ҆́крⷵтъ веѳи́лѧ и҆ галга́лы , и҆ маси́ѳы , и҆ сꙋжда́ше і҆и̑л҃ѧ въ всⷯѣ сщ҃еныхъ си́хъ · Бѧ́ше же е҆мꙋ въꙁвраще́нїе въ а҆рмаѳе́мꙋ ꙗ҆́ко т҄ꙋ емꙋ до́мъ б҄ѣ , и҆ т҄ꙋ сꙋжда́ше і҆и̑л҃ю , и҆ съꙁда̀ т҄ꙋ ѻ҆лта́рь гв҃и ·
Глⷡ‍҇а , и҃ · И бы́сть ꙗ҆́ко състарѣ́сѧ само́и̑лъ , и҆ поста́ви сн҃ы своа сꙋди́ти і҆и̑л҃еви · И҆ сїѧ и҆мена̀ сн҃ома е҆го , первенцꙋ и҆мѧ и҆ѻ҆и́ль , а҆ второ́мꙋ и҆мѧ а҆вїѧ , и҆же бы́ша сꙋдїи въ вирсаве́и · Но̑ не ходи́ста сн҃а е҆го пꙋте́м̾ е҆го , и҆ ѹ҆клони́стасѧ въспѧ́ть на конъчи́нꙋ поги́бели , и҆ прїима́ста м̾ꙁдꙋ , и҆ раꙁврати́ста пра́веⷣнаѧ · И҆ събра́шасѧ мꙋжи і҆и̑леви , и҆ прїидо́ста къ само́илꙋ въ сармаѳе́мꙋ · И҆ рѣша е҆мꙋ , с҄е ты̀ ѹ҆же състарѣ́сѧ сн҃ове же твои не хо́дита по пꙋти твоемꙋ . то поста́ви нн҃ѣ над на́ми цр҃ѧ , да н҄ы сꙋ́дитъ , ꙗ҆́коже и҆ про́чїи ꙗ҆ꙁы́кы · И҆ бы́сть лꙋка́вны гл҃ы преⷣ ѻ҆чима само́иловыма , е҆гда̀ рѣша да́и же на́мъ ц҃рѧ да н҄ы сꙋ́дитъ , и҆ помоли́сѧ самои̑лъ къ г҃ꙋ · И҆ рече г҃ь само́илꙋ , послꙋшаи гла́са людїи , ꙗ҆́коже гл҃ютъ к тебѣ , ꙗ҆́ко не тебѐ ѹ҆ничижи́ша , н҄о менѐ  , не црⷵтвова́ти м҄и наⷣ ними · И҆ вс҄ѧ творе́нїа ꙗ҆́же сътвори́хъ , ѿ него́же дн҃е въꙁведо́хъ и҆хъ , и҆ꙁ̾ ꙁемлѧ̀ е҆гѷпеⷮскы до дн҃ешнѧго дн҃е · ѻ҆ста́вльше м҄ѧ , послꙋжи́ша бого́мъ и҆нѣмъ , та́ко и҆ тебѣ тїи тво́рѧтъ · И҆ нн҃ѣ послꙋш́аи гла́са ихъ , ѻ҆баче ꙁасвѣдѣтел̾ствꙋ́ѧ , ꙁасвѣдѣтел̾ствꙋ́еши и҆мъ , и҆ въꙁвѣсти́ши и҆мъ пра́вдꙋ цр҃евꙋ , и҆же црⷵтвова́ти бꙋ́детъ наⷣ ними · И҆ рече само́илъ вс҄ѧ словеса̀ гн҃ѧ к лю́демъ , просѧ́щимъ ѿ него̀ цр҃ѧ · И҆ гл҃а и҆мъ , с҄е е҆сть ѻ҆правда́нїе цр҃ево , и҆же црⷵтвꙋ́етъ наⷣ вами сн҃ы ва́ша во́ꙁметъ . и҆ поло́жиⷮ ѧ҆̀ въ ѻ҆рꙋжїе е҆го , и҆ на ко́ни въса́диⷮ иⷯ , и҆ преⷣтекꙋщаѧ преⷣ колесни́цами е҆го · И҆ поста́витъ ты́сꙋщникы себѣ , и҆ со́тники , и҆ жа́телми жа́твы свое̑ѧ . и҆ ѻ҆бы́имꙋтъ ѻ҆быима́нїемъ гро́ꙁдїа ѹ҆ е҆го . и҆ сътвори́ти съсꙋ́ды побѣ́ды свое̑ѧ , и҆ съсꙋ́ды колесни́цъ свои̑хъ · И҆ дще́ри ва́ши во́ꙁметъ твори́ти во́дки , и҆ дрꙋгїѧ сътвориⷮ поварїи . і҆ и́ны сътвори́тъ печѝ хлѣ́бы · И҆ се́ла ва́ша и҆ виногра́ды ва́ша , и҆ масли́чины ва́ша , и҆ бл҃га́а ва́ша во́ꙁметъ , и҆ да́стъ рабо́мъ свои̑мъ · И҆ сѣмена ва́ша , и҆ вино̀ ва́ше ѻ҆десѧтери́тъ и҆ да́стъ ско́пцеⷨ свои̑мъ , и҆ рабо́мъ свои̑мъ · И҆ рабы же ва́ша , и҆ рабы́нѧ и҆ ста́да ва́ша бл҃гїѧ , и҆ ѻ҆слы̀ ва́ша ѿи̑метъ . и҆ ѹ҆десѧтери́тъ на дѣ́ло своѐ · И҆ па́ствины ва́ша ѻ҆десѧтери́тъ . и҆ в҄ы бꙋдете е҆мꙋ̀ въ рабѝ · И҆ въꙁопїе́те ѿ лица̀ цр҃ѧ ва́шего въ дн҃ь ѻ҆́нъ . е҆гоже и҆ꙁбра́сте себѣ . и҆ не ѹ҆слы́шитъ ваⷵ г҃ь въ дн҃ь ѻ҆́нъ , ꙗ҆́ко в҄ы са́ми и҆ꙁбра́сте себѣ цр҃ѧ · И҆ не въсхотѣша лю́дїе ѹ҆слы́шати само́и̑ла , и҆ рѣша е҆мꙋ н҄и . н҄о цр҃ь да бꙋ́детъ наⷣ нами · И҆ бꙋ́демъ и҆ м҄ы ꙗ҆́ко и҆ вс҄и ꙗ҆́ꙁы́цы , и҆ да сꙋ́дитъ на́мъ цр҃ь на́шъ . і҆ и҆ꙁы́идетъ преⷣ нами . и҆ побѣди́тсѧ , поборе́нїемъ по наⷵ · И҆ слы́ша само́и̑лъ вс҄ѧ гл҃ы людїи , і҆ и҆ꙁгл҃а ѧ҆̀ въ ѹ҆́ши гв҃и · И҆ реⷱ‍҇ г҃ь къ само́и̑лꙋ . послꙋш́аи гла́са и҆хъ . и҆ поста́ви и҆мъ цр҃ѧ . и҆ рече самои̑лъ къ лю́демъ і҆и̑л҃евымъ , да и҆́деⷮ ко́ждо ва́съ въ сво́и гра́дъ ·
Глⷡ‍҇а , ѳ҃ · И б҄ѣ мꙋжъ ѿ сн҃овъ венїами́нь е҆мꙋже и҆́мѧ ки́съ , сн҃ъ е҆веи̑левъ , сн҃а и҆а̑редова , сн҃а вахи́рова , сн҃а а҆фе́кова , сн҃а мꙋжа и҆е̑минеѻ҆ва . мⷤꙋ си́ленъ и҆ крѣ́покъ · И҆ семꙋ̀ б҄ѣ сн҃ъ , и҆мѧ е҆мꙋ саѹ́лъ , добро̀ вели́ченъ мꙋж́ъ и҆ бл҃гъ . и҆ не бѣ въ сн҃ѣхъ і҆и̑л҃евыхъ бл҃гъ паче е҆го , и҆ преподо́бнѣи надо всѣми , и҆ вышїи всеѧ ꙁемлѧ̀ · И҆ погибо́ша ѻ҆слѧ́та ки́сова , ѿц҃а саѹ́лова . и҆ рече ки́съ къ саѹ́лꙋ сн҃ꙋ свое̑мꙋ . воꙁмѝ съ собою е҆ді́ного ѿ ѻ҆трокъ , и҆ въста́вше и҆дѣта и҆ пои҆́щѣте ѻ҆слѧ́тъ · И҆ прошеⷣ сквоѕѣ го́рꙋ е҆фрѣмлю , и҆ прошеⷣ сквоѕѣ ꙁе́млю селка , и҆ не ѻ҆брѣтоста . и҆ прошеⷣ сквоѕѣ ꙁе́млю сегали́млю , и҆ не ѻ҆брѣтоста . и҆ прошеⷣ сквоѕѣ ꙁеⷨлю а҆миню , и҆ не ѻ҆брѣтоста · И҆ пришеⷣшимъ и҆мъ въ ꙁе́млю сифа́новꙋ , и҆ рече саѹ́лъ къ ѻ҆тро́кꙋ свое̑мꙋ и҆же с ни́мъ . прїиди и҆ въꙁвративѣсѧ . нерадитъ б҄о ѿцъ мо́и ѻ҆ ѻ҆слѧ́техъ помышлѧ́ѧ , н҄о паче ѻ҆ на́ю · И҆ реⷱ‍҇ е҆мꙋ ѻ҆́трокъ е҆го . с҄е ꙁдѣ чл҃къ бж҃їи въ градѣ се́мъ , и҆ чл҃къ сла́венъ . вс҄е е҆же а҆́ще чт҄о речетъ приходѧщиⷨ к немꙋ бꙋ́детъ и҆мъ . и҆ нн҃ѣ ѹ҆бо и҆девѣ та́мо , да неглѝ ска́жетъ наⷨ пꙋть на́шъ , и҆м̾же по́идемы  · И҆ рече саѹ҆лъ ѻ҆́трокꙋ и҆же с ниⷨ . с҄е по́идевѣ и҆ чт҄о внесевѣ къ чл҃кꙋ бж҃їю ꙗ҆ко хлѣбы ѻ҆скꙋдѣша ѿ вре́тища на́ю , и҆ ничт҄оже нѣсть ѹ҆ наю . е҆же внести к̾ чл҃кꙋ ѿ и҆мѣнїа на́ю · И҆ приложи ѻ҆́трокъ ѿвѣщати саѹ́лꙋ и҆ рече . не се л҄и ѻбрѣта́етсѧ в рꙋцѣ мое́и , четверта́ѧ ча́сть си́клѧ сребра̀ , да да́си чл҃кꙋ бж҃їю , и҆ въꙁвѣститъ на́мъ пꙋть на́ю · Прежде б҄о во і҆и̑л҃и си́це гл҃аше , ко́ждо е҆гда̀ кт҄о и҆дѧ́ше въпраша́ти б҃а . грѧди да и҆девѣ къ проꙁорливцꙋ , ꙗ҆ко нн҃ѣ людїе нарица́хꙋ пррⷪ‍҇ка т҄о прежде проꙁорли́вецъ ꙁва́нъ · И҆ рече саѹ́лъ ѻ҆́трокꙋ свое̑мꙋ . блⷵве́нъ гл҃ъ тво́и грѧди да и҆де́вѣ , і҆ и҆до́ста во́ градъ , и҆дѣже б҄ѣ чл҃къ бж҃їи · И҆́ма же въходѧ́щема въ в̾хоⷣ граⷣныи . и҆ с҄е сїѧ ѻ҆брѣто́ста дв҃цѣ . и҆шли б҄о бѧхꙋ воды̀ почерпъсти , и҆ гл҃аста и҆́ма . е҆сть л҄и гдѣ ꙁдѣ проꙁорли́вецъ · И҆ ѿвѣщаста и҆́ма дв҃цѣ , гл҃юще иⷨ е҆сть ꙁд̑ѣ противꙋ лицꙋ ва́ю . нн҃ѣ же пот̾щи́тасѧ , ꙗ҆́ко дн҃и ради прїиде во́ граⷣ . ꙗ҆ко жрътва днⷵе быва́етъ людемъ въ вамѣ · И҆ ꙗ҆́ко вни́дета во́ граⷣ , тако и҆ ѻ҆брѧщета и҆̀ въ градѣ прежде даже не въꙁы́детъ въ вамꙋ на ꙗ҆́дь , ꙗ҆́ко не и́мꙋть ꙗ҆́сти людїе . до́ндеже не вни́детъ се́й , ꙗ҆ко то́й блⷵвитъ же́ртвꙋ . и҆ по сихъ ꙗ҆дѧ́тъ и҆ страннїи , а҆ нн҃ѣ въꙁыдѣта ꙗ҆́ко дн҃е ра́ди ѻ҆брѧщете и҆̀ · И҆ вꙁы́идоста въ градъ , и҆́ма же въходѧ́щи среди гра́да . и҆ с҄е само́илъ и҆ꙁы́де и҆мъ на срѣтенїе . е҆же въꙁыити въ вамꙋ · И г҃ь проꙗ҆́ви преже само́илꙋ . дн҃емъ е҆ді́нѣмъ , прежде пришествїѧ к немꙋ саѹ́лѧ гл҃ѧ . ꙗ҆́ко въ вре́мѧ с҄е , ѹ҆́тро послю̀ к тебѣ мꙋж́а ѿ племе́ни венїа̑ми́нова , и҆ да пома́жеши и҆̀ на црⷵтво людемъ мои́мъ і҆и̑л҃ю , и҆ сп҃сетъ лю́ди моа ѿ рꙋкѝ и҆ноплеме́нникъ , ꙗ҆́ко приꙁрѣхъ на ѻ҆биденїе людїи мои̑хъ . и҆ ꙗ҆́ко вꙁы́де во́пль иⷯ къ мнѣ · И҆ ви́дѣ самои́лъ саѹ́ла , и҆ г҃ь рече к немꙋ . се́и чл҃къ ѻ҆ немже реко́хъ т҄и , се́и начнетъ въ лю́дехъ і҆и̑л҃евыхъ црⷵтвовати · И҆ приближи́сѧ саѹ҆лъ къ само́илꙋ посредѣ гра́да , и҆ рече въꙁвѣсти ми кото́рыи доⷨ ви́дѧщаго · И҆ ѿвѣща само́илъ саѹ́лꙋ , и҆ рече а҆́ꙁъ самъ е҆смь . въꙁы́ди предо мно́ю въ вамꙋ . и҆ ꙗ҆́жⷣь со мно́ю днⷵь , и҆ пꙋщꙋ т҄ѧ ꙁаѹ҆́тра . и҆ вс҄ѧ ꙗ҆́же въ срⷣци твое̑мъ въꙁвѣщꙋ т҄и · И҆ ѻ҆ ѻ҆слѧтехъ и҆ꙁги́бшиⷯ т҄и , днⷵе третїи дн҃ь . не помышлѧ́и въ срⷣцы с҄и ѻ҆ ни́хъ . ꙗ҆́ко ѻ҆брѣто́шасѧ , и҆ нѣ́каѧ ꙗ҆же сꙋть кра́снаѧ і҆и̑л҃ева . и҆ не тебѣ токмо н҄о и҆ до́мꙋ ѿц҃а твое̑го · И҆ ѿвѣща саѹ́лъ и҆ рече . а҆ꙁъ е҆смь , сн҃ъ не мꙋж́а л҄и и҆е̑минеѻ҆ва , мнїишаго ски́петра пле́мени і҆и̑л҃ева и҆ колѣ́на ме́ншаго , ѿ всего ски́петра вениа̑ми́нова . и҆ ѻ҆течество мое меⷩ‍҇ши паⷱ‍҇ всⷯѣ ѻ҆течествъ венїа̑ми́новыⷯ · и҆ въскꙋю гл҃а къ мнѣ ѻ҆ гл҃ѣ семъ · И҆ поѧ́тъ само́илъ саѹ҆́ла и҆ ѻ́трока его , и҆ въведе ѧ҆̀ въ ѻ҆бита́лище . и҆ да̀ и҆́ма мѣсто в пе́рвыⷯ ꙁва́ныⷯ . ꙗ҆́ко в сеⷣмидесѧⷮ мꙋж́евъ · И҆ рече само́иⷧ‍҇ кꙋ́харꙋ , да же м҄и ча́сть , е҆же дахъ т҄и ѻ҆ не́иже рѣхъ т҄и положитї ю҆̀ ѹ҆ себѐ · И҆ вꙁѧ̀ кꙋхарь жрътве́наѧ . и҆ преⷣложи ѧ҆̀ саѹ҆́лови , и҆ рече само́иⷧ‍҇ саѹ҆́лови с҄е и҆ꙁбы́токъ . преⷣложи преⷣ сѧ . и҆ ꙗ҆жⷣь ꙗ҆́ко тебѐ ради с҄е ѻ҆ста́виша . ѿ людїи приклонисѧ , и҆ ꙗ҆́стъ саѹ́лъ съ само́иломъ в то́й дн҃ь · И҆ сни́де ѿ ва́мы во́ граⷣ , и҆ посла́ша саѹ́лови на ꙁда́нїи и҆ спа̀ · И҆ бы́сть е҆гда̀ приближа́шесѧ ѹ҆́тро . въꙁва̀ само́илъ саѹ҆́ла ѿ го́рнѧа посте́ли и҆ рече , въста́ни ѿпꙋщꙋ т҄ѧ . и҆ въста̀ саѹ́лъ і҆ и҆ꙁы́иде само́илъ с ни́мъ во́н̾ · Тѣма же и҆сходѧ́щема в ча́сть града . и҆ рече само́илъ къ саѹ҆́лови рцы̀ ю҆́ноши да преⷣидетъ преⷣ нами . и҆ т҄ы пребꙋ́ди т҄ꙋ ма́ло . и҆ ѹ҆слы́шиⷮ ти сѧ гл҃ъ бж҃їи ·
Глⷡ‍҇а , і҃ · И въꙁемъ само́илъ сосꙋдъ съ е҆леѻ́мъ . и҆ въꙁлїѧ на главꙋ̀ е҆го , и҆ лобыꙁа и҆̀ . и҆ рече пома́ꙁа л҄и тебѐ г҃ь на црⷵтво лю́демъ своиⷨ и҆же въ і҆ил҃и · и т҄ы пр́ьвыи бꙋ́деши въ людеⷯ гн҃иⷯ , и҆ сп҃сеши ѧ҆̀ ѿ рꙋки врагъ иⷯ ѻ҆́крⷵтъ · Се̑ т҄и ꙁна́менїе ꙗ҆́ко пома́ꙁа т҄ѧ г҃ь на достоа́нїе свое въ кнѧ́ѕѧ . и҆ ꙗ҆́ко ѿи҆́деши днⷵь ѿ менѐ , и҆ ѻ҆брѧ́щеши дв҄а мꙋж́а при гробѣхъ рахи́линыⷯ . ѹ҆ предѣлехъ венїаминиⷯ . в силомѣ въ вакала́ѳе положени вели́ки , и҆ речета т҄и , ѻ҆брѣте л҄и ѻ҆слѧ́та , иⷯже ходи́ста и҆ска́ти . и҆ с҄е ѿц҃ъ тво́и ѿвръжесѧ гл҃омъ ѻ҆слѧ́тъ . и҆ въспыта̀ ѻ҆ васъ гл҃ѧ . чт҄о сътворю̀ ѻ҆ сн҃ꙋ свое̑мъ · И҆ ѿи́деши ѿтꙋ́дꙋ , и҆ по тѣхъ прїидеши до дꙋ́ба фаво́рѧ , и҆ ѻ҆брѧ́щеши т҄ꙋ тр҄и мꙋж́а въсходѧ́ща къ г҃ꙋ въ веѳи́ль . и҆ е҆ді́наго водѧ́ща тро́е коꙁлѧ́тъ . а҆ дрꙋга́го носѧща тр҄и врѣтища хлѣ́ба . а҆ тре́тїи носѧ́ще мѣхъ вина̀ · И҆ въпро́сѧт̾ т҄ѧ ꙗ҆́же ѻ҆ мирѣ , и҆ дадѧ́т̾ т҄и дв҄а нача́лнаѧ хлѣ́ба , и҆ прїми ѿ рꙋкъ и҆хъ · И҆ по сиⷯ да въꙁы́деши на хо́лмъ бж҃їи . и҆деже е҆сть събра́нїе и҆ноплеме́нникъ , ꙗ҆́ко т҄ꙋ е҆сть жи́тїе иⷯ · и҆ бꙋ́детъ е҆гда̀ вꙁы́деши тꙋ̀ во́ граⷣ , и҆ срѧ́щеши ли́къ пррⷪ‍҇къ и҆сходѧ́щъ ѿ ва́мы и҆ преⷣ ни́ми свири́ли , ти́мпа́ны , и҆ сопѣ́ли , и҆ гꙋ́сли . и҆ тїи проповѣ́дающе · И҆ сни́детъ на́ тѧ дх҃ъ гн҃ь , и҆ пррⷪ‍҇чествꙋ́еши с ни́ми . и҆ ѻ҆брати́шисѧ въ мꙋж́а и҆но́го · И҆ бꙋдеⷮ е҆гда̀ прїи́дꙋтъ ꙁна́менїѧ с҄и на́ тѧ , творѝ вс҄е е҆ли́ко а҆́ще ѻ҆брѧ́щетъ рꙋка̀ твоа , ꙗ҆́ко б҃ъ е҆сть с тобо́ю · И҆ сни́деши пре́жде менѐ въ галга́лъ . и҆ с҄е а҆́ꙁъ сни́дꙋ к тебѣ въꙁнестѝ вс҄есъж̾же́ныхъ , и҆ пожрѣти жр́ътвꙋ ми́рнꙋ , ꙁ҃ , дн҃їи . пожде́ши до́ндеже прїидꙋ к тебѣ , и҆ покажꙋ̀ т҄и что̀ сътвори́ши · И҆ бы́сть е҆гда̀ въꙁврати́сѧ саѹ́л̾ ѿ совокꙋпле́нїа , раꙁыйтисѧ съ само́иломъ . и҆ преложи е҆мꙋ б҃ъ срⷣце на и҆́но , и҆ прїидо́ша вс҄ѧ ꙁна́менїа сїѧ въ дн҃ь ѻ҆́нъ · И҆ въꙁы́детъ ѿтꙋдꙋ на хо́лмъ . и҆ с҄е ли́къ пррⷪ‍҇чески проти́вꙋ е҆мꙋ , и҆ вꙁы́де на́нь дх҃ъ бж҃їи , и҆ прорица́ше средѣ иⷯ · И бы́ша вс҄и ви́дѣвшей е҆го вчера̀ и҆ ѻ́номъ дн҃и , и҆ ви́дѣша и҆ с҄е то́й посредѣ пророкъ прорица́ѧ · И҆ рѣша лю́дїе ко́ждо къ и҆́скренемꙋ своемꙋ , чт҄о сѐ быⷡ‍҇шее сн҃ꙋ ки́совꙋ , е҆да̀ и҆ саѹ́лъ е҆сть въ пррⷪ‍҇цѣхъ · И҆ ѿвѣща̀ нѣ́кто и҆хъ и҆ рече , кт҄о ѿц҃ъ е҆мꙋ не ки́съ л҄и , сего ра́ди бы́сть въ при́тъчю , а҆́ще и҆ саѹ́лъ въ пррⷪ‍҇цѣхъ · И҆ скон̾ча пррⷪ‍҇чествꙋа , и҆ прїиде тꙋ на хо́лмъ · И речѐ ѹ҆́й е҆го к немꙋ , и҆ къ ѻ҆тро́чищꙋ е҆го ка́мо и҆дѣта , и҆ рѣста ѻ҆слѧⷮ и҆ска́ти , и҆ вѣ́девѣ , ꙗ҆́ко нѣсть иⷯ , и҆ въходи́хомъ къ само́илꙋ · И҆ рече ѹ҆́й саѹ́ловъ въꙁвѣсти м҄и нн҃ѣ чт҄о тѝ речѐ само́илъ · И҆ рече саѹⷧ‍҇ ѹ҆́е̑ви свое̑мꙋ , вѣ́стїю въꙁвѣстѝ м҄и ꙗ҆ко ѻ҆брѣтошасѧ ѻ҆слѧ́та . гл҃а же црⷵкаго не въꙁвѣстѝ е҆мꙋ , е҆же реⷱ‍҇ самои̑лъ · И҆ ꙁаповѣ́да само́илъ всⷨѣ лю́демъ прїити къ г҃ꙋ в маси́ѳъ · И҆ рече само́илъ къ сн҃омъ і҆и̑л҃евымъ , си́це речѐ г҃ь б҃ъ і҆и̑л҃евъ гл҃ѧ · а҆ꙁъ е҆смь и҆ꙁведы́и ѿц҃а ва́ша сн҃ы і҆и̑л҃евы ѿ ꙁемлѧ̀ е҆гѷпеⷮски . і҆ и҆ꙁѧⷯ в҄ы ѿ рꙋкѝ фараѻ́на цр҃ѧ е҆гѷпеⷮска , и҆ ѿ всѣхъ цр҃ь ѻ҆скръблѧ́ющиⷯ в҄ы · И҆ в҄ы днⷵе ѹ҆ничижи́ста б҃а ва́шего . иже то́й е҆сть сп҃са́ѧ в҄ы ѿ всего̀ ѕл҄а ва́шего и҆ скр́ъби  , и҆ рѣсте н҄и . н҄о цр҃ѧ да поста́ви наⷣ на́ми · И҆ нн҃ѣ ста́ните в҄ы са́ми преⷣ гм҃ъ по хорꙋгваⷨ ва́шимъ , и҆ по племе́немъ вашиⷨ , и҆ ты́сѧщами ва́шими · И҆ приведѐ само́илъ вс҄ѧ колѣ́на і҆и̑л҃ева . и҆ падѐ жре́бїи на хорꙋгвѝ венїа̑ми́ни · И҆ вънесе хорꙋго́въ венїами́ню в колѣна . и҆ ѻ҆брꙋчъ колѣномъ ма́терїиномъ , и҆ роꙁложи́ша по мꙋ́жехъ . и҆ ѻ҆брꙋчен̾ бысть саѹ́лъ сн҃ъ кисовъ , і҆ и҆ска́хꙋ е҆го и҆ не брѣта́шесѧ · И҆ въпраша́ше само́илъ е҆ще г҃а гл҃ѧ , а҆́ще прїи́деⷮ сѣмо мꙋжъ е҆щѐ , е҆гоже м҄и г҃ь нареⷱ‍҇ . и҆ речѐ г҃ь с҄е се́й съкрове́нъ е҆сть въ ков̾че́ꙁѣ · И҆ текъ само́илъ приведе и҆̀ ѿтꙋдꙋ , и҆ поста́ви и҆̀ посредѣ людїи и҆ въꙁне́съсѧ наⷣ всѣми люⷣми . паче подо́бїѧ и҆ выш̾ше · И҆ рече само́илъ къ всѣмъ люде́мъ ви́дите л҄и е҆гоже и҆ꙁбра̀ г҃ь . ꙗ҆ко нѣсть ни е҆ді́нъ ѿ ваⷵ подо́бенъ е҆мꙋ . и҆ ра́довашасѧ вс҄и людїе и҆ рѣша , да живе́тъ цр҃ь · И҆ рече само́илъ къ люде́мъ ѻ҆правда́нїа црⷵтвїѧ , и҆ написа́въ кни́гꙋ и҆ положи преⷣ гм҃ъ . и҆ ѿпꙋстѝ само́иⷧ‍҇ вс҄ѧ лю́ди , і҆ и҆до́ша ко́ждо въ своа с҄и , и҆ саѹ́лъ и҆́де в доⷨ сво́и , въ гаваѻ́ны . і҆ и҆до́ша с ни́мъ сн҃ове си́лныⷯ , и҆хже г҃ь ѻ҆чистѝ срⷣца съ саѹ҆́лоⷨ · А҆ сн҃овеⷤ‍ⷷ лꙋві́ини рѣша . чт҄о сп҃сетъ наⷵ то́й и҆ беществова́ша и҆̀ , и҆ не и҆ꙁнесо́ша е҆мꙋ да́ровъ ·
Глⷡ‍҇а , а҃і · И бы́сть ꙗ҆́ко по мⷵцы , и҆ въꙁы́и̑де наа́съ а҆мани́тѧнинъ . и҆ ѻ҆полчи́сѧ на а҆ви́са галааⷣскаго . и҆ рѣша вс҄и мꙋ́жи а҆ви́тъстїи , къ наа́сꙋ а҆мани́тѧнинꙋ , положѝ на́мъ ꙁавѣтъ и҆ рабо́тае̑мъ т҄и . и҆ реⷱ‍҇ к ни́мъ наа́съ аⷨмани́тѧнинъ . сїи ꙁавѣтъ положꙋ̀ ва́мъ , да и҆ꙁверчꙋ̀ комꙋ́ждо васъ ѻ҆́ко десно́е , и҆ положꙋ̀ поноше́нїе всемꙋ̀ і҆и̑л҃ю · И҆ рѣша е҆мꙋ мꙋж́и а҆ви́та галаа́дъского . ѻ҆ста́ви на́мъ , ꙁ҃ , дн҃и да по́слемъ вѣ́стники въ всѧ̀ предѣ́лы і҆и̑л҃евы , и҆ а҆ще не бꙋ́детъ сп҃саю̑щего насъ . т҄о и҆ꙁы́идемъ к ваⷨ · И҆ прїидо́ша вѣ́стницы в̾ гаваѻ́нъ къ саѹ҆́лꙋ . и҆ повѣ́даша словеса̀ с҄и , въ ѹ҆́ши всѣ́хъ люді́и . и҆ въꙁдви́гнꙋша вси лю́дїе глаⷵ сво́и , и҆ пла́кашасѧ · И҆ с҄е саѹ҆́лъ пришеⷣ ꙁаѹ҆́тра съ села̀ слы́шавъ рѣ́чъ . и҆ рече саѹ҆́лъ чт҄о с҄е пла́четъ лю́дъ . и҆ скаꙁа́ша е҆мꙋ гл҃ы мꙋж́ъ а҆ви́тъскихъ · И҆ снїиде дх҃ъ гн҃ь на саѹ҆́ла , ꙗ҆́ко ѹ҆слы́ша сїа . и҆ раꙁгнѣ́васѧ на́ нѧ ѕѣ́ло · И҆ пои̑мъ дв҄ѣ говѧ́дѣ и҆ раꙁдробѝ ѧ҆̀ на ѹ҆́ды . и҆ посла̀ въ вс҄ѧ предѣ́лы і҆и̑л҃евы , рꙋка́ми вѣ́стникъ гл҃ѧ . и҆же не бꙋ́деⷮ и҆ды́и въ слѣ́дъ саѹ҆́ла , и҆ въ слѣ́дъ само́и̑ла . т҄о сїе сътво́рѧⷮ говѧ́дома е҆го . и҆ сни́де ѹ҆́жасъ бж҃їи на і҆и̑л҃ьты . і҆ и҆ꙁыидо́ша ꙗ҆́ко е҆ді́нъ мꙋж́ъ · И҆ съчтѐ и҆хъ саѹ҆́лъ  , и҆ бы́сть всѣхъ мꙋжїи і҆ил҃ьтескихъ , ҂у҃ . и҆ мꙋже́и і҆ѹ҆́диныхъ , ҂л҃ · И҆ рече вѣ́стникомъ пришеⷣшимъ . та́ко повѣ́дите мꙋже́мъ а҆виⷣскимъ галаа́ды , ѹ҆́тро бꙋ́детъ ва́мъ сп҃сенїе въсходѧ́щꙋ слн҃цꙋ . и҆ пріидо́ша вѣ́стницы въ граⷣ , и҆ въꙁвѣсти́ша мꙋже́мъ а҆виⷣскимъ , и҆ въꙁра́довашасѧ · И҆ рѣша мꙋжи а҆ви́тстїи къ наа́сꙋ а҆м̾мани́тѧнинꙋ · О҆у́тро и҆ꙁы́идеⷨ к ваⷨ , и҆ сътвори́те намъ бл҃гое преⷣ ѻ҆чи́ма ва́шима · И҆ бы́сть ѹ҆́тро , и҆ с҄е саѹ҆́лъ раꙁдѣлѝ во́ѧ на г҃ , по́лки . и҆ внидо́ша по́средѣ по́лковъ . въ стра́жꙋ ѹ҆́тренюю . і҆ и҆ꙁби́ша сн҃ы а҆м̾мани́тъски , до́ндеже раꙁогрѣ́сѧ дн҃ь . і҆ и́же ѻ҆ста́сѧ ѿ иⷯ , раꙁбѣго́шасѧ . и҆ не ѻ҆ста́шасѧ ни дв҄а ѿ ниⷯ въкꙋ́пѣ · И рѣша лю́дїе къ само́и̑лꙋ , кт҄о е҆сть рекїи , ꙗ҆́ко да саѹ҆́лъ не црⷵтвꙋ́етъ над на́ми . дадѣт́е ча́дь т҄ꙋ намъ і҆ и҆ꙁбїемъ ю҆̀ · И҆ рече саѹ҆́лъ да не ѹ҆́мретъ и҆ н҄и е҆ді́нъ въ дн҃е́шнїи дн҃ь . ꙗ҆́ко дне́сь сътворѝ г҃ь спⷵнїе въ і҆и̑л҃и · И҆ рече само́и̑лъ къ люде́мъ гл҃ѧ . прїидѣт́е да и́демъ въ галга́лы и҆ ѻ҆бновиⷨ т҄ꙋ црⷵтво · И҆ и҆до́ша вс҄и лю́дїе в̾ галга́лы . и҆ пома́ꙁа т҄ꙋ само́илъ саѹ́ла на црⷵтво , преⷣ гм҃ъ в галга́лⷯѣ · И҆ пожро́ша т҄ꙋ жр́ътвы ми́рны преⷣ гм҃ъ . и҆ въꙁвесели́сѧ т҄ꙋ саѹ҆́лъ и҆ вс҄и мꙋжи і҆и̑л҃еви до конца̀ ·
Глⷡ‍҇а , в҃і · И рече само́и̑лъ къ всѣ́мъ люде́мъ і҆и̑л҃евымъ , с҄е слы́шаⷯ гла́съ ва́шъ ѻ҆ всѣ́хъ е҆ли́ко м҄и рѣ́сте . и҆ поста́вихъ над ва́ми цр҃ѧ · И҆ с҄е нн҃ѣ цр҃ь прехо́дитъ преⷣ ва́ми . а҆ꙁъ же състарѣхсѧ и҆ сѣ́дъ . и҆ сн҃ове моѝ съ мно́ю . и҆ а҆ꙁъ б҄о преходи́хъ преⷣ ва́ми , ѿ ю́ности мое̑ѧ до дн҃е́шнѧго дн҃е · И с҄е а҆ꙁъ вѣща́ите м҄и преⷣ гм҃ъ , и҆ преⷣ хм҃ъ е҆го . е҆да̀ ѹ҆ кого̀ ваⷵ те́лца вꙁѧⷯ , или ѻ҆слѧ̀  . и҆ли кого̀ васъ насил̾ствова́хъ , и҆л҄и ѿ кого̀ ва́съ вꙁѧ́хъ чт҄о . и҆ли ѿ рꙋ́кꙋ нѣ́кого ѿ васъ прїѧ́хъ м̾ꙁдꙋ , и҆ли та́йно вꙁѧⷯ . вѣща́ите на́ мѧ , и҆ въꙁвращꙋ̀ ва́мъ · И҆ рѣша къ само́и̑лꙋ , нѣ́си насъ ничиⷨже ѻ҆би́дѣлъ ни наси́л̾ствоваⷧ‍҇ е҆си на наⷵ . ни́же раꙁгра́билъ е҆си на́съ . н҄и м̾ꙁды̀ вꙁѧ́лъ е҆си ѿ на́съ . н҄иже вꙁѧ́лъ ѿ рꙋкы̀ ничїе̑ѧ же ничтоже · И҆ рече само́и̑лъ къ люде́мъ . свѣдѣт́ель е҆сть г҃ь на ва́съ . и҆ свѣдѣт́ель е҆сть х҃с е҆го , въ дн҃е́шнїи дн҃ь ꙗ҆́ко нѣ́сте ѻ҆брѣ́ли въ рꙋ́кꙋ мое̑ю ничтоже . и҆ рѣша лю́дїе свѣдѣт́ель · И҆ реⷱ‍҇ само́и̑лъ па́ки къ люде́мъ . гл҃ѧ , свѣдѣт́ель е҆сть г҃ь , сътвори́выи моѷсїѧ и҆ а҆а̑ро́на , і҆ и҆ꙁведы́и ѿ ꙁемлѧ̀ е҆гѷпет̾скїа ѿц҃а на́ша · И҆ нн҃ѣ преⷣста́нѣте . и҆ ѿвѣща́ю ва́мъ преⷣ гм҃ъ . и҆ въꙁвѣщ́ꙋ ваⷨ вс҄ю пра́вдꙋ гн҃ю , ꙗ҆́же сътворѝ ва́мъ и҆ ѿц҃емъ ва́шимъ · Є҆гда б҄о вни́де і҆а́ковъ и҆ сн҃ове е҆го въ е҆гѷпетъ , и҆ смири́ша и҆хъ ѕѣло е҆гѷптѧне . и҆ въꙁопи́ша ѿц҃ы на́ши къ г҃ꙋ . и҆ посла̀ иⷨ г҃ь моѷсїѧ и҆ а҆а̑ро́на , і҆ и҆ꙁведо́ша ѿц҃а на́ша и҆ꙁъ е҆гѷпта , и҆ въсели́ста иⷯ на мѣ́стѣ се́мъ , н҄о ꙁабы́ша г҃а б҃а свое̑го . и҆ въда́стъ ѧ҆̀ в рꙋ́цѣ сиса́рѣ а҆рхистрати́гꙋ , и҆ави́сꙋ цр҃ю а҆со́рскꙋ . и҆ въ рꙋ́кы и҆ноплеме́нникъ , и҆ въ рꙋцѣ цр҃ѧ моа́въска . и҆ побѣжа́хꙋ ѧ҆̀ · И въꙁопи́ша къ г҃ꙋ и҆ рѣ́ша съгрѣши́хомъ ꙗ҆́ко ѻ҆ста́вихомъ г҃а , и҆ порабо́тахомъ ваа́ломъ и҆ а҆старо́ѳомъ . и҆ нн҃ѣ и҆ꙁмѝ н҄ы ѿ рꙋ́къ вра́гъ на́шиⷯ , и҆ порабо́таемъ т҄и · И҆ посла̀ г҃ь и҆ероваа́ла и҆ вара́ка , и҆ е҆ѳа́ѧ  , и҆ само́и̑ла  , і҆ и҆ꙁѧ̀ в҄ы и҆ꙁ рꙋ́къ вра́гъ ва́шиⷯ , ѻ҆́крⷵтныⷯ и҆ ѻ҆бита́сте ѹ҆пова́юще , и҆ вѣ́сте ꙗ҆́ко наа̑съ цр҃ь сн҃ъ а҆м̾мо́нь прїиде на́ вы . и҆ рѣ́сте м҄и , н҄и , н҄о цр҃ь , да црⷵтвꙋе́тъ над на́ми . вънегда̀ г҃ь б҃ъ црⷵтвова̀ наⷣ ва́ми , и҆ с҄е нн҃ѣ цр҃ь е҆го́же иꙁбра́сте , и҆ его́же проси́сте , и҆ с҄е да́сть г҃ь над ва́ми цр҃ѧ · А҆́ще ѹ҆бои́тесѧ г҃а , и҆ порабо́таете емꙋ и҆ послꙋш́аете гла́са его , и҆ не ѿвр́ьжетесѧ ѹ҆сте́нъ гн҃ь . и҆ бꙋ́детъ ва́мъ цр҃ь црⷵтвꙋѧ наⷣ ва́ми и҆ в҄ы бꙋ́дете въ слѣдъ г҃а ходѧ́ще , рꙋка̀ гн҃ѧ не бꙋ́детъ наⷣ ва́ми · А҆ще л҄и не послꙋш́аете гла́са гн҃ѧ . и҆ речетѐ проти́вꙋ ѹ҆стомъ гн҃имъ , бꙋ́детъ рꙋка̀ гн҃ѧ на ва́съ , и҆ на цр҃и ва́шеⷨ . и҆ потреби́тъ ва́съ . и҆ нн҃ѣ ста́нете и҆ ви́дите гла́съ се́и вели́кїи , и҆же сътвори́тъ г҃ь прⷣе ѻ҆чи́ма ва́шима · Нѣсть л҄и жа́тва пшени́цы , дне́сь приꙁовꙋ̀ г҃а , и҆ да́сть гро́ми и҆ тꙋ́ча . и҆ въраꙁꙋмѣ́ете и҆ ѹ҆ви́дите , ꙗ҆́ко ѕло́ба ва́ша вели́ка , ю҆́же сътвори́сте преⷣ гм҃ъ просѧ́ще себѣ цр҃ѧ · И҆ приꙁва̀ само́илъ г҃а и҆ да̀ г҃ь гро́мъ и҆ до́ждь в то́и дн҃ь . и҆ ѹ҆боѧ́шасѧ вс҄и лю́дїе ѕѣ́ло г҃а , и҆ само́и̑ла · И҆ рѣш́а вс҄и лю́дїе къ само́илꙋ . помолисѧ ѻ҆ рабѣ́хъ свои̑хъ , г҃ꙋ б҃ꙋ свое̑мꙋ . да не ѹ҆́мремъ . ꙗ҆́ко приложи́хомъ къ всⷨѣ грѣхо́мъ на́шимъ ѕло́бꙋ на́шꙋ . просѧ́ще себѣ цр҃ѧ · И҆ рече само́илъ къ люде́мъ , не бо́итесѧ в҄ы сътвори́сте вс҄ю ѕло́бꙋ сїю́ . то́кмо не ѹ҆клони́тесѧ ѿ ꙁа́дныхъ гн҃ь . и҆ порабо́таите г҃ꙋ всѣ́мъ срⷣцемъ ва́шимъ · И҆ не престꙋпи́те въ слѣ́дъ , ничтоже сꙋщихъ . и҆же не пособъствѧ́тъ  , и҆ не ѿи́мꙋтъ ѧ҆̀ . ꙗ҆ко ничтоже сꙋть · Поне́же не ѻ҆ста́витъ г҃ь люді́и своиⷯ , именѝ ра́ди свое̑го вели́кого . ꙗ҆́ко крѣпокъ г҃ь . прїиметъ в҄ы себѣ в лю́ди · И҆ да ѿстꙋ́питъ ѿ менѐ с҄е ктомꙋ̀ не съгрѣша́ти г҃ꙋ . и҆ е҆же ктомꙋ̀ не моли́тисѧ па́кы ѻ҆ ваⷵ къ г҃ꙋ . н҄о рабо́таю гв҃и . и҆ покажꙋ̀ ва́мъ пꙋт́ь бл҃гъ и҆ гла́докъ · То́кмо бо́итесѧ б҃а . и҆ рабо́таите е҆мꙋ по и́стиннѣ всѣ́мъ срⷣцемъ ва́шимъ ꙗ҆́ко свѣ́сте . и҆же вели́каѧ сътворѝ г҃ь с ва́ми · И҆ а҆ще ѕл҄о сътво́рите то в҄ы и҆ цр҃ь ва́шь сі́и поги́бнетъ ·
Глⷡ‍҇а , г҃і · По двꙋ ж́е лѣтехъ црⷵтва свое̑го . ꙗ҆ко нача црⷵтвова́ти въ і҆ил҃и и҆ꙁбра̀ себѣ саѹ҆́лъ ҂г҃ , мꙋж́ъ . ѿ мⷤꙋ . і҆и̑л҃въ и҆ бѣ́ста съ саѹ҆́ломъ , ҂в҃ . въ махма́се и҆ въ горѣ веѳи́ли . и ты́сѧща же бѣша съ и҆ѻ҆а̑наѳа́номъ . въ гава́и . венїа̑ми́новѣ . і҆ и́ныѧ же вс҄и лю́ди ѿпꙋстѝ кое̑го́ждо въ своѧ̀ се́ла · И҆ пораꙁѝ и҆̀ѻ҆а̑наѳаⷩ‍҇ . а҆си́ѳа и҆ноплеме́нника и҆же на хо́лмѣ . и҆ ѹ҆слы́шаша с҄е и҆ноплеме́нницы . и҆ саѹ҆́лъ въстрꙋбѝ трꙋбо́ю и҆ проповѣдѧтъ въ всю̀ ꙁе́млю гл҃ѧ . да ѹ҆слы́шатъ е҆вре́и · И҆ слы́ша ве́сь і҆и̑л҃ь гла́съ гл҃ющъ . ꙗ҆́ко нии̑ꙁложѝ саѹ́л̾ а҆си́ѳа и҆ноплеме́нника . и҆ ѹ҆ничижиⷨ бы́сть і҆и̑л҃ь въ ѻ́чїю и҆ноплеме́нникъ и҆ собра́шасѧ вс҄и лю́ди въ слⷣѣ саѹ́ла въ галга́лѣхъ · И҆ и҆ноплеме́нницы же собра́хꙋсѧ на́ брань на і҆и̑л҃ѧ , ҂л҃ . ѻ҆рꙋжникъ . и҆ ҂ѕ҃ , ко́нникъ . ѻ҆́бщиⷯ же людїи множество̀ бѧ́ше . ꙗ҆ко пѣсо́къ мо́рскїи . и҆ шеⷣше вполчи́шасѧ въ махма́се проти́вꙋ веѳоро́нꙋ на востоⷦ‍҇ · И҆ ви́дѧще мꙋжи і҆и̑л҃ви ꙗ҆́ко не мого́ша проти́вꙋ ста́ти . и҆ съкры́шасѧ лю́дїе въ врьте́пехъ . и҆ въ гора́хъ . и҆ в ка́менїѧхъ . и҆ въ про́пастехъ и҆ въ ѧ́махъ · дрꙋꙁїи же бѣжа́ша и҆ пробѣго́ша і҆ѻ҆рда́нъ . въ ꙁе́млю га́довꙋ . и҆ галааⷣскꙋ . саѹ́л же бѧ́ше е҆щѐ в галга́лѣхъ . и҆ вс҄и лю́дїе ѹ҆жасо́шасѧ и҆же бѧ́хꙋ с ни́мъ · И҆ жда́ше , ꙁ҃ . дн҃їи до вре́мени . ꙗ҆коⷤ‍ⷷ повелѣ е҆мꙋ само́и̑лъ . и҆ не прїиде него̀ · И҆ рече саѹ́лъ приведѣте ꙗ҆́ко да сътворю̀ вс҄есъж̾же́нїа и҆ ми́рное . и҆ въꙁнесѐ вс҄есъж̾же́наѧ · И҆ бы́сть е҆гда сконча̀ въꙁносѧ̀ вс҄есъж̾же́нїѧ . и҆ с҄е само́илъ прїиде . и҆ саѹ́лъ и҆ꙁы́иде на срѣте́нїе е҆мꙋ блⷵви́тисѧ и҆мъ · И҆ рече само́и̑лъ чт҄о с҄е сътворѝ . и҆ рече саѹ́лъ ви́дѣхъ ꙗ҆ко ѿхожда́хꙋ лю́дїе ѿ менѐ . и҆ ты̀ не прїиде . ꙗ҆́коже ꙁаповѣ́да въ времѧ дн҃їи . и҆ноплеме́нницы же събра́шасѧ в махма́съ · И҆ рѣхъ и҆ноплеме́нницы нн҃ѣ съшеⷣшесѧ къ мнѣ въ галга́лы . и҆ лица̀ гн҃ѧ не ѹ҆молиⷯ . и҆ не въꙁдръжа́всѧ въꙁнесо́хъ вс҄ѧсъж̾же́наѧ · И҆ рече само́илъ къ саѹ́лꙋ въсꙋ́е е҆́сть т҄и с҄е , поне́же не съхранѝ ꙁа́повѣди г҃а б҃а твое̑го , и҆же ꙁаповѣ́да т҄и а҆ще б҄ы не сътвориⷧ‍҇ е҆си сего̀ , т҄о нн҃ѣ б҄ы ѹ҆крѣпи́лъ г҃ь црⷵтво твое на і҆и̑л҃и до́ вѣка · И҆ нн҃ѣ црⷵтво твое не ста́нетъ . ꙗ҆́ко ѻ҆брѣтѐ г҃ь чл҃ка по срⷣцꙋ свое̑мꙋ · И҆ повелѣ е҆мꙋ г҃ь властели́на бы́ти наⷣ людмѝ е҆го . ꙗ҆́ко не съхранѝ ꙁа́повѣди е҆ли́ко ꙁаповѣ́да т҄и г҃ь · И҆ въста́въ само́илъ і҆ и́де ѿ галга́лы пꙋте́мъ свои̑мъ . и҆ ѻ҆ста́нокъ людїи и҆до́ша въ слѣ́дъ саѹ́ла . на срѣте́нїе люде́мъ ра́тнымъ . тѣмже приходѧ́щимъ ѿ галга́лы въ ста́нъ венїа̑ми́новъ . и҆ съгледа̀ саѹ́лъ лю́ди ѻ҆брѣтшаѧсѧ с ни́мъ ꙗ҆́ко х҃ , мꙋжъ · Саѹ́л же и҆ ѻ҆анаѳа́нъ сн҃ъ е҆го и҆ лю́ди ѻ҆брѣтшаѧсѧ с ни́ми , сѣдо́ша въ станꙋ̀ венїа̑ми́новѣ и҆ пла́кашасѧ , і҆ и҆ноплеме́нницы ѻ҆полчи́шасѧ въ махма́се · И҆ и҆ꙁыидо́ша тр҄и по́лки и҆ноплеме́нникъ гꙋбѧ́ще се́ла . по́лкъ же прьвое по́иде пꙋтем̾ гоѳе́ры на́ ꙁемлю сова́лю · И҆ по́лкъ вторы́и по́иде пꙋте́мъ веѳо́рскиⷨ . и҆ по́лкъ тре́тїи по́иде пꙋте́мъ гаве́искимъ ѹ҆мѣта́ющимсѧ на ѹ҆доⷧ‍҇ ѻ҆рнїи в пꙋсты́ню , на и҆сто́чники саве́м̾ски · Творе́нїе же желѣꙁное не ѻ҆брѣта́шесѧ . въ все́и ꙁемлѝ і҆и̑л҃вѣ ꙗ҆́ко рѣша и҆ноплеме́нницы . да не сътво́рѧтъ е҆вре́и ѻ҆рꙋжїѧ и҆ ко́пїѧ · И҆ хожда́хꙋ вс҄и сн҃ове і҆и̑л҃еви до и҆ноплеме́нникъ . кова́ти ко́ждо своѧ ко́сы . и҆ ѻ҆рꙋжїѧ своѧ , і҆ и҆ ко́ждо секи́ры своѧ̀ , и҆ серпы̀ своѧ̀ · И҆ притꙋпи́шасѧ вс҄ѧ ѹ҆готова́нїѧ въ вре́мѧ жа́твы . секи́ры . и҆ серпы̀ . и҆справле́нїѧ же и҆́ма не бы́сть · И҆ бы́сть въ дн҃и бра́ни махма́м̾скїѧ . не ѻ҆брѣте́сѧ ѻ҆рꙋжїе и҆ копїѧ в рꙋкаⷯ всѣхъ людїи , и҆же съ саѹ́ломъ . и҆ съ і҆ѻ҆а̑наѳа́номъ . кро́мѣ толи́ко ѹ҆ саѹ́ла і҆ ѻ҆анаѳа́на сн҃а е҆го . и҆ ѻ҆бра́ти́сѧ саѹ́лъ . и҆ ѻ҆а̑наѳа́нъ сн҃ъ е҆го . і҆ и҆ꙁыидо́ша и҆ꙁо ѻ́бласти и҆ноплеме́нникъ . въ прехо́дъ махе́м̾скїи ·
Глⷡ‍҇а , д҃і · И бы́сть въ е҆ді́нъ дн҃ь и҆ рече и҆ѻа̑на̑ ѳа́нъ сн҃ъ саѹ́ловъ ѻ҆тро́чищꙋ свое̑мꙋ носѧ́щемꙋ ѻ҆рꙋжїе е҆го грѧдѝ и҆ прїидевѣ въ меса́вꙋ и҆ноплеме́нникъ и҆же на ѻ́нои стра́нѣ . ѿц҃ꙋ же свое̑мꙋ не въꙁвѣстѝ сего · И҆ саѹ́лъ седѧ́ше поⷣ сѣнїю на верхꙋ хоⷧ‍҇ма и҆же в магдо́нѣ . и҆ бѧ́ше с ни́мъ ꙗ҆́ко , х҃ . мꙋжъ · А҆хїѧ же сн҃ъ а҆хи́товъ . бра́та и҆ѻ҆а̑ви́ѳова . сн҃а ѳенеѻ́сова . сн҃а и҆лі́ина і҆ере́ѧ бж҃їа въ сило́ме носѧ̀ ри́ꙁꙋ жре́ческꙋ , и҆ лю́дїе не вѣдѧхꙋ ꙗ҆́ко ѿиде и҆ѻ҆а̑наѳа́нъ · Посредѣ́ минова́нїѧ , и҆дѣже хотѧ́ше и҆ѻ҆а̑наѳа́нъ минꙋти въ станы̀ и҆ноплеме́нникъ , бы́сть ка́мень ѿсю́дꙋ . и҆ ѿѻ҆нꙋдꙋ пꙋтѧ̀ . и҆́мѧ е҆ді́номꙋ моси́съ . а҆ дрꙋго́мꙋ си́нна . ка́мень же е҆ді́нъ стоѧ́ше ѿ сѣ́вера проти́вꙋ махе́мы . ка́мень вторы́и ѿ ю́га проти́вꙋ гавѣ́и · И҆ рече и҆ѻ҆а̑наѳа́нъ къ ѻ҆̑тро́чищꙋ носѧ́щемꙋ ѻ҆рꙋжїе е҆го , грѧдѝ и҆ прїидевѣ въ месаⷡ‍҇ . неѻ҆брѣженꙋю сїю , и҆ е҆да г҃ь повою́етъ ѻ҆ наⷵ . ꙗ҆́ко нѣсть г҃ꙋ съдръжа́щїисѧ , спⷵти и҆л҄и въ мно́ѕѣ и҆л҄и въ ма́лѣ · И҆ рече е҆мꙋ носѧ́и ѻ҆рꙋжїе е҆го , твори вс҄е е҆же т҄и срⷣце мы́слитъ , с҄е а҆ꙁъ с тобо́ю е҆смь . ꙗ҆́ко срⷣце твоѐ , та́ко и҆ срⷣце моѐ · И҆ рече и҆ѻ҆а̑наѳа́нъ с҄е мы̀ преидевѣ к мꙋжемъ , и҆ ꙗ҆ви́мысѧ и҆м̾ · А҆ще же рекꙋтъ к намъ помедли́та т҄ꙋ до́ндеже въꙁвѣсти́мъ ва́ма . т҄о посто́ива са́ма на мѣсте своеⷨ . и҆ не по́идевѣ к ни́мъ · А҆ще л҄и на́мъ си́це рекꙋтъ преидѣта к на́мъ , т҄о и҆ пре́идевѣ . ꙗ҆́ко преда́сть ѧ҆̀ г҃ь в рꙋки на́ша , и҆ с҄е на́ма ꙁна́менїе да бꙋдетъ · И҆ внидо́ста ѻ҆́ба вкꙋпѣ въ меса́вꙋ и҆ноплеме́нникъ . и҆ гл҃аша и҆ноплеме́нницы . с҄е е҆вре́и и҆схо́дѧтъ и҆ꙁъ распа́линъ ка́меныⷯ  . и҆дѣже сѧ бѧ́ше съкры́ли  · И҆ ѿвѣщаша мꙋжи меса́вли , къ и҆ѻанаѳа́нꙋ и҆ к носѧ́щемꙋ ѻ҆рꙋжїе е҆го , и҆ рѣша въꙁы́идета к на́мъ . и҆ ꙗ҆́ви́мъ ва́мъ рѣчи . и҆ рече и҆ѻ҆анаѳа́нъ к носѧ́щемꙋ ѻ҆рꙋжїе е҆го , грѧдѝ по мн҄ѣ ꙗ҆́ко преда́сть ѧ҆̀ г҃ь в рꙋцѣ і҆и̑л҃евѣ · И҆ въꙁы́иде и҆ѻанаѳа́нъ прегнꙋвшисѧ на рꙋка́хъ и҆ на нога́хъ свои̑хъ . и҆ носѧ́и ѻ҆рꙋжїе е҆го ꙁа ни́мъ . и҆ ѹ҆ꙁрѣвше и҆ноплеме́нницы лицѐ и҆ѻ҆а̑наѳа́не . и҆ падо́ша пред ниⷨ ѻ҆́троⷦ‍҇ же е҆го побива́ше и҆хъ · И҆ бы́сть с҄е ꙗ҆́ꙁва прьваѧ ю҆́же побѣди и҆ѻанаѳаⷩ‍҇ и҆ носѧ́и ѻ҆рꙋжїе е҆го ꙗ҆́ко к҃ мꙋжъ на полъ стра́ны села̀ ю҆́же дв҄а волы̀ въ дн҃ь и҆ꙁора́ти мо́жета · И҆ бы́сть ѹ҆жа́съ в по́лцѣхъ и҆ноплеменникъ , на се́лѣхъ . и҆ вси лю́дїе и҆же въ меса́вли . и҆ во́и е҆го ѹ҆жаснꙋшасѧ . т҄и б҄о ꙗ҆ко не боѧ́щасѧ бѣша . и҆ въстрепета́сѧ ꙁемлѧ̀ . и҆же бы́сть и҆мъ ѹ҆́жасъ ѿ г҃а · И҆ бы́сть вѣ́сть саѹ́лови въ станꙋ̀ венїа̑ми́ни . ꙗ҆́ко по́лци раꙁгна́ни бѣша сѣмо и҆ ѻ҆на́мо · И҆ рече саѹ҆́лъ людемъ сꙋщиⷨ с ни́мъ съчита́итесѧ нн҃ѣ и҆ доꙁрѣте . е҆да гд̑ѣ кт҄о е҆сть ѿше́лъ ѿ на́съ . и҆ съчто́шасѧ . и҆ с҄е не ѻ҆брѣтесѧ с ни́ми и҆ѻ҆а̑наѳа́нъ . и҆ носѧи ѻ҆рꙋжїе е҆го · И҆ рече саѹ́лъ къ а҆хїѝ приведѣте ми носѧ́щаго ри́ꙁы жре́чески . ꙗ҆́ко б҄ѣ кїѻ́тъ бж҃їи . в т҄ы дн҃и съ сн҃ъми і҆и̑л҃евыми . и҆ бы́сть е҆гда гл҃аше саѹ́лъ къ і҆е̑ре́ю . и҆ с҄е шꙋмъ бы́сть в по́лцѣ и҆ноплеме́нниⷦ‍҇ ходѧ̀ и҆дѧ́ще и҆ мно́жашесѧ . и҆ реⷱ‍҇ саѹⷧ‍҇ къ і҆е̑ре́ю . пригнѝ рꙋцѣ с҄и · И҆ и҆ꙁы́де саѹ́лъ и҆ вс҄и лю́дїе с нимъ . і҆ и҆ꙁыдо́ша до сѣ́чища . и҆ с҄е бы́сть ѻ҆рꙋжїе кое̑го́ждо бли́жнего свое̑го ѹ҆бива́ше и҆ бы́сть мѧте́жъ вели́къ ѕѣло · Но і҆е̑вре́и и҆же бѣша со и҆ноплеме́нники в̾чера̀ и҆ тре́тїи дн҃ь вшеⷣшїи вое̑ва́ти по и҆ноплеме́нникох̾ ѻ҆брати́шасѧ и҆ тїѝ , и҆ бы́ша съ і҆и̑л҃ьты и҆ съ саѹ́ломъ . и҆ съ и҆ѻ҆а̑наѳа́номъ · И҆ вс҄и і҆и̑л҃ьты съкры́вшасѧ въ горѣ е҆фре́мли . слы́шавше ꙗ҆́ко ѿбѣго́ша и҆ноплеме́нницы . и҆ събра́вшесѧ и҆ тїи и҆ погна́вше в слⷣѣ и҆хъ . събра́нїю · И҆ та́ко сп҃се г҃ь въ то́и дн҃ь і҆и̑л҃ьты ѿ рꙋкꙋ и҆ноплеме́нникъ . бра́нь же с҄и расшири́сѧ даже до вамо́на · И҆ вс҄и лю́дїе бѧ́хꙋ съ саѹ́ломъ . бѧ́ше же ꙗ҆́ко ҂і҃ мꙋжъ . и҆ б҄ѣ всего гра́да тоⷢ‍҇ бра́нь рас̾сы́пашасѧ . и҆ ѿбѣже в горꙋ̀ е҆фре́млю , и҆ ꙁаклѧ̀ саѹ́лъ лю́ди клѧ́твою ве́лїею в то́и дн҃ь . и҆ реⷱ‍҇ рцѣте люде́мъ . проклѧ́тыи чл҃къ и҆же ꙗ҆́сть хлѣбъ в то́и дн҃ь до́ вечера . до́ндеже ѿмщꙋ̀ враго́мъ мои̑мъ . и҆ не вкꙋси́ша лю́дїе вс҄ѣ хлѣ́ба · И҆ ѻ҆брати́шасѧ лю́дїе вс҄ѧ ꙁемлѧ̀ въ лꙋ́гъ . и҆ с҄е лꙋ́гъ бѧ́ше по́лнъ пче́лъ ѿ всѣхъ се́лъ ѻ҆пꙋстѣвшиⷯ · И҆ внидо́ша вс҄и лю́дїе в лꙋ́гъ пче́лныи . и҆ с҄е ꙁрѧ́хꙋ лю́дїе ꙗ҆́ко и҆стечѐ меⷣ , н҄о не бѣ въꙁвраща́ющаго рꙋ́кы свое́ѧ къ ѹ҆стомъ свои́мъ . ꙗ҆́ко боа́шасѧ лю́дїе клѧ́твы  · Сего же і҆ѻ҆а̑наѳа́нъ не слы́ша е҆гда ꙁаклина́ше ѿц҃ъ е҆го лю́ди . и҆ просте́ръ конеⷰ‍҇ хорꙋгвѝ свое́а ꙗ҆́же в рꙋ́кꙋ е҆мꙋ . и҆ ѻ҆мочи́въ коне́цъ в ме́дъ и҆ ꙗ҆дѐ , и҆ въꙁвратѝ рꙋ́кꙋ свою въ ѹ҆ста̀ своѧ , и҆ просвѣти́стасѧ ѻ҆чи е҆го · И҆ речѐ е҆ді́нъ ѿ людїи гл҃ѧ . клены́и проклѧ̀ ѿц҃ъ тво́и людѝ гл҃ѧ проклѧ́тъ чл҃къ и҆же ꙗ҆́стъ хлѣбъ въ дн҃ь се́й , і҆ и҆ꙁнемого́ша людїе · И҆ѻ҆а̑на́ѳанъ же раꙁꙋмѣвъ и҆ рече . смꙋтѝ ѿц҃ъ мо́и лю́ди на ꙁемлѝ , ви́дите ꙗ҆́ко просвѣти́шасѧ ѻ҆́чи моѝ е҆гда въкꙋсихъ ма́ло ѿ ме́дꙋ сего̀ · Є҆да̀ не лꙋчшее л҄и бы́сть а҆́ще б҄ы лю́ди ꙗ҆́ли днⷵе коры́сть вра́гъ свои̑хъ е҆же ѻ҆брѣто́ша . и҆ множа́ишаѧ б҄ы днⷵе ꙗ҆́ꙁва была̀ въ и҆ноплеме́нницⷯѣ · И҆ побѣди́ша въ дн҃ь то́й и҆ноплеме́н̾никы множа́иши нежели в̾ маⷯма́се , и҆ ѹ҆трꙋди́шасѧ лю́дїе ѕѣ́ло · И҆ ѻ҆брати́шасѧ людїе на коры́сть . и҆ поѧ́ша людїе ста́да , и҆ бꙋ́иволы и҆ говѧ́да . і҆ и҆ ꙁакалахꙋ на ꙁемлѝ . и҆ ѧ҆до́ша лю́дїе съ кро́вїю · И҆ въꙁвѣсти́ша къ саѹ́лꙋ гл҃юще . съгрѣши́ша лю́дїе къ г҃ꙋ , ꙗ҆дꙋщ́а съ кро́вїю . и҆ рече саѹ҆́лъ къ геѳомъ привали́те м҄и сѣмо ка́мень ве́лїи · И҆ па́ки рече саѹⷧ‍҇ шеⷣше к люде́мъ рцѣте и҆мъ . да принесе́тъ ко́ждо свое телѧ̀ , и҆ ко́ждо ѻ҆вцꙋ̀ свою . и҆ да ꙁако́лют̾ ѹ҆ ка́мени сего̀ и҆ да ꙗ҆дѧ́тъ и҆̀ и҆ не съгрѣша́ите г҃ꙋ е҆же ꙗ҆дꙋще съ кро́вїю . и҆ приведо́ша но́щїю вс҄и лю́дїе свое ко́ждо . е҆же и҆мѣѧ́ше в рꙋ́кꙋ свое́ю , и҆ ꙁакала́хꙋ т҄ꙋ · И҆ саѹ́лъ съꙁда̀ т҄ꙋ ѻ҆́лтарь г҃ꙋ . и҆ с҄е пе́рвїе нача саѹ́лъ ꙁда́ти ѻ҆́лтарь г҃ꙋ · И҆ рече саѹ́лъ . сни́деⷨ въ слⷣѣ и҆ноплеме́нникъ но́щїю , и҆ хи́тимъ иⷯ до́ндеже ꙁа́рѧ бꙋ́детъ . и҆ не ѻ҆ста́вимъ ѿ нихъ мꙋж́а и҆ рѣшⷶ вс҄ѧ бл҃гаѧ , преⷣ ѻ҆чи́ма твои́ма творѝ . и҆ рече і҆е̑ре́и прїидемъ ѿсюдꙋ къ г҃ꙋ · И҆ въпроси саѹ́лъ б҃а . а҆́ще вели́ши м҄и сни́ти въ слѣдъ и҆ноплеме́нникъ . и҆ а́ще предасѝ и҆хъ въ рꙋ́ки і҆и̑л҃ьтомъ . и҆ не ѿвѣща е҆мꙋ г҃ь въ дн҃ь то́й · И҆ рече саѹ́лъ стꙋпи́те сѣмо вс҄и старѣ́ишины і҆и̑л҃евы , и҆ ѹ҆раꙁꙋмѣе́те и҆ ѹ҆вѣ́сте на коⷨ бысть грѣхъ се́й днⷵе · Ꙗ҆́ко жи́въ г҃ь спасы́и і҆и̑л҃ѧ . а҆́ще л҄и і҆ѻ҆а̑наѳа́на ради сн҃а мое̑го бы́сть с҄е . смр҃тїю да ѹ҆́мретъ , и҆ не бѣ ѿвѣщава́ющаго ѿ всѣхъ людїи і҆и̑л҃евъ · И҆ рече саѹ́лъ всемꙋ і҆и̑л҃ю . в҄ы ста́нѣте по е҆ді́нꙋ стра́нꙋ , а҆ꙁ же і҆ ѻ҆а̑наѳа́нъ сн҃ъ мо́и ста́невѣ по дрꙋ́гꙋю странꙋ̀ , и҆ рѣшⷶ лю́дїе къ саѹ́лꙋ ꙗ҆́ко т҄и годѣ бы́сть та́ко и҆ творѝ · И҆ рече саѹ́лъ г҃и б҃е і҆и̑л҃евъ что̀ се ꙗ҆́ко не ѿвѣща рабꙋ̀ свое̑мꙋ днⷵе , и҆л҄и мое е҆сть и҆л҄и сн҃а мое̑го , і҆ѻ҆а̑наѳа́на беꙁаконїе · Ги҃ б҃е і҆и̑л҃евъ даждь ꙁна́менїе , а҆́ще л҄и речеши сїѧ на людѝ своѧ і҆и̑л҃ѧ беꙁако́нїе т҄о да́ждь винꙋ̀ , и҆ падѐ ѻ҆бличе́нїе на і҆ѻ҆а̑наѳа́на и҆ саѹ́ла а҆ людїе и҆ꙁы́доша · И҆ рече саѹ́лъ въꙁвръꙁи́те жребїи на́ мѧ , і҆ на і҆ѻ҆а̑наѳа́на сн҃а мое̑го , и҆ е҆гоже ѻ҆бъꙗ̑ви́тъ г҃ь , смр҃тїю да ѹ́мретъ · И҆ рѣша лю́дїе саѹ́лꙋ , нѣсть с҄е добръ гл҃ъ , и҆ ѹ҆дръжа саѹ́лъ лю́ди , и҆ въꙁвръго́ша ѻ҆ немъ і҆ ѻ҆а̑наѳанѣ сн҃ѣ е҆го , и҆ падѐ на і҆ѻ҆а̑наѳа́на жребїи · И҆ рече саѹⷧ‍҇ къ і҆ѻ҆а̑наѳанꙋ сн҃ꙋ свое̑мꙋ и҆ꙁвѣсти м҄и чт҄о е҆си сътвори́лъ . і҆ и҆ꙁвѣсти е҆мꙋ і҆ѻ҆а̑наѳа́нъ . и҆ рече въкꙋша́ѧ въкꙋсиⷯ ма́ло медꙋ ѻ҆мочи́въ конецъ копїѧ и҆же въ рꙋ́кꙋ мое́ю  · И҆ рече е҆мꙋ саѹⷧ‍҇ та́ко сътвори́ ми б҃ъ , и҆ с҄е приложи м҄и , да смр҃тїю ѹ҆́мреши дне́сь · И҆ рѣша вс҄и лю́дїе къ саѹ́лꙋ , е҆да̀ л҄и ѹ҆мре́ти и҆́мать і҆ѻ҆а̑наѳа́н̾ . сътвори́выи днⷵь сп҃се́нїе вели́кое і҆и̑л҃ю · Не бꙋ́ди т҄о жи́въ г҃ь . а҆́ще и҆ паде́т̾ и҆ вла́съ главы̀ на́ ꙁемлю , ꙗ҆ко млⷵтїю бж҃їею сътвори́въ дн҃ь сїи . и҆ помоли́шасѧ лю̑дїе , ѻ҆ і҆ѻ҆а̑наѳа́нѣ въ дн҃ь то́й и҆ не ѹ҆́мретъ · И҆ не гна̀ саѹ́лъ въ слѣдъ и҆ноплеме́н̾никъ . і҆ и҆ноплеме́н̾ницы же ѿидо́ша в̾ ̑ мѣ́сто своѐ · И҆ саѹ́лъ ѹ҆крѣпи́сѧ црⷵтвова́ти въ і҆и̑л҃и . и҆ побѣдѝ ѻ҆́крⷵтъ вс҄ѧ врагы̀ своѧ въ моа́вѣ , и҆ въ сн҃ѣхъ а҆м̾монⷯѣ и҆ въ сн҃ѣхъ е҆домли́хъ и҆ въ вефорѣ , и҆ въ црⷵтвїи сꙋва́ни , и҆ въ и҆ноплеме́н̾ницѣхъ . и҆ ꙗ҆́може а҆́ще ѻ҆браща́шесѧ т҄о спсашесѧ · И҆ събра̀ си́лꙋ , и҆ побѣди а҆мали́ка . і҆ и҆ꙁба́ви і҆и̑л҃ьты и҆ꙁ рꙋки побѣжⷣаю̑щиⷯ ѧ҆̀ , и҆ бѣша сн҃ове саѹ́лови . і҆ѻ҆а̑наѳаⷩ‍҇ , и҆ е҆сꙋ́и , и҆ мельхисꙋе . и҆мена́ же дво́ю дще́рїю е҆го и҆мѧ пр́ьворо́днѣи ѻ҆трокови́цы меро́ва . и҆мѧ второ́и мельхо́ла · И҆мѧ ⷤ‍ⷷ женѣ е҆го , а҆хїѻ́нома , дщ̑и а҆химаа̑сова . і҆ и́мѧ старѣишинѣ вой е҆го а҆вени́ръ . сн҃ъ ниро́въ , ѹ҆́й саѹ҆́ловъ · Ки́съ б҄о ѿц҃ъ саѹ҆́ловъ , а҆ ни́ръ ѿц҃ъ вени́ровъ бы́ша сн҃ове а҆ви́лѧ · И҆ б҄ѣ бра́нь крѣ́пка на и҆ноплеме́н̾ники , въ вс҄ѧ дн҃и саѹ҆́ловы . и҆ кого̀ ви́дѧше въ мꙋж́ех̾ си́лна и҆ крѣп̾ка събира ѧ҆̀ къ себѣ ·
Глⷡ‍҇а , е҃і · И рече само́илъ къ саѹ҆́лꙋ . посла̀ м҄ѧ г҃ь пома́ꙁати т҄ѧ на црⷵтво , в лю́дехъ е҆го въ і҆и̑л҃ю . и҆ нн҃ѣ послꙋш́аи гла́са слове́съ гн҃ихъ · Си́це рече г҃ь саваѻ́ѳъ . нн҃ѣ ѿмщꙋ̀ , ꙗ҆́же сътворѝ аⷨмали́къ і҆и̑л҃ю , и҆же срѣте и҆̀ на пꙋтѝ , въсходѧ́щимъ и҆мъ ѿ е҆гѷпта · И҆ нн҃ѣ т҄ы и҆дѝ , и҆ побѣдѝ аⷨмали́ка , и҆ а҆ри́ма . и҆ вс҄ѧ ꙗ҆́же сꙋть е҆го . и҆ не живи ѿ ни́хъ ничтоже , і҆ и҆скорени́ши и҆хъ . и проклене́ши и҆̀ . всѣ́хъ сꙋщ́ихъ е҆го , не ѿпꙋсти́ши и҆х̾ . и҆ да и҆̀ ѹ҆бїеши ѿ мꙋж́еска по́лꙋ , и҆ до же́ньска . ѿ ю́ношъ , и҆ до с̾сꙋщиⷯ мле́ко . и҆ ѿ говѧ́дъ до ѻ҆ве́цъ . и҆ ѿ вельблю́дъ , до ѻ҆слѧ́тъ · И҆ събра̀ лю́ди саѹ҆́лъ и҆ съчте ѧ҆̀ . в галга́лⷯѣ число́мъ же б҄ѣ и҆хъ , ҂с҃ , пѣш́ихъ . и҆ ҂і҃ . ѿ сн҃овъ і҆ѹ҆́диныхъ · И҆ прїиде саѹ́лъ до гра́да аⷨмаликова , и҆ ѹ҆таи̑сѧ въ пото́цѣхъ · И҆ рече саѹ҆́лъ къ кинѣѻ҆ви , и҆дѝ и҆ пробѣ́гни среди аⷨмали́ковъ , и҆ к ни́мъ не приближа́исѧ да не погꙋблю т҄ѧ съ ни́ми , ты б҄о б҄ѣ сътвори́лъ млⷵть съ сн҃ы і҆и̑л҃евыми , е҆гда̀ и҆схожа́хꙋ и҆ꙁъ е҆гѷпта · И҆ ѹ҆клони́сѧ кинѣи ѿ срѣды аⷨмали́ковъ , и҆ побѝ саѹ҆́лъ аⷨмали́ка , ѿ е҆фъи̑ла́ѳа , да́же и҆ до сꙋ́ра преⷣ лицемъ е҆гѷптѧ́нъ · И҆ ѧ́тъ а҆га́га цр҃ѧ аⷨмали́кова жи́ва , и҆ вс҄ѧ лю́ди а҆ми́нѧ , и҆ꙁбѝ ѻ҆рꙋ́жїемъ и҆ е҆ри́ма ѹ҆бѝ мече́мъ , и҆ вꙁѧ̀ саѹ҆́лъ и҆ вс҄и лю́дїе , а҆га́га цр҃ѧ жи́ва , и҆ бл҃гаѧ ста́да и҆ па́ствины , и҆ бꙋ́иволица , и҆ ѻ҆де́жа и҆ виногра́ды , и҆ вс҄е бл҃гое , и҆ не хотѧ́хꙋ всего̀ того̀ и҆скорени́ти , толи́ко хꙋж́дьшее , и҆ ѹ҆ничиже́ное раꙁъвръго́ша · И҆ бы́сть гл҃ъ гн҃ь къ само́илꙋ гл҃ѧ раскаѧ̑хсѧ , ꙗ҆́ко пома́ꙁахъ саѹ҆́ла на црⷵтво , поне́же ѿврати́сѧ ѿ менѐ , и҆ слове́съ мои̑хъ не съблюдѐ , и҆ съжали́сѧ само́илъ и҆ въꙁопѝ къ г҃ꙋ вс҄ю но́щъ · И҆ ѹ҆ра́ни само́илъ , и҆дѧ́ше на срѣтенїе і҆ил҃ьтомъ ꙁаѹ҆́тра , и҆ въꙁвѣсти́ша само́илꙋ , гл҃юще , приближа́етсѧ саѹ҆́лъ въ карми́л̾ , и҆ с҄е ѹ҆же ѻ҆слабѣ е҆мꙋ рꙋка̀ , и҆ въꙁврати́сѧ съ ѻ҆рꙋж́їемъ въ галга́лы · И҆ прїиде само́илъ къ саѹ҆́лꙋ , и҆ с҄е то́и самъ въꙁносѧ́и вс҄есъж̾же́нїе г҃ꙋ , пр́ьвые коры́сти и҆же вꙁѧ̀ на аⷨмали́цѣхъ · И҆ прїиде само́илъ къ саѹ҆́лꙋ и҆ рече е҆мꙋ саѹ҆́лъ , блⷵве́нъ т҄ы г҃ꙋ , сътвори́хъ б҄о вс҄е е҆ли́ко м҄и гл҃а г҃ь · И҆ рече само́илъ чт҄о е҆сть гла́съ ста́дъ сихъ въ ѹ҆́шїю мое̑ю , и҆ гла́съ говѧⷣ е҆же а҆ꙁъ слы́шꙋ · И҆ рече сао̑уⷧ‍҇ ѿ а҆м̾мали́ка ѧ҆̀ пригна́хомъ , ꙗ҆́же събра́ша лю́дїе силнѣ́ишаѧ па́ствины , и҆ воло́въ , ꙗ҆́ко пожре́ти ѧ҆̀ г҃ꙋ б҃ꙋ свое̑мꙋ , а҆ про́чаѧ и҆ꙁби́хъ · И҆ рече само́илъ къ саѹ҆́лꙋ , пождѝ въꙁвѣщꙋ т҄и ꙗ҆́же гл҃а г҃ь къ мнѣ в сі́ю но́щь · И҆ рече е҆мꙋ саѹ҆́лъ гл҃и , и҆ реⷱ‍҇ само́илъ къ саѹ҆́лꙋ , е҆да̀ не ма́лъ быⷵ ты преⷣ нимъ , и҆ не властели́на ли тѧ поста́ви хорꙋгвѝ , колѣ́на і҆и̑л҃ева , и҆ пома́ꙁа т҄ѧ г҃ь на црⷵтво і҆и̑л҃ево · И҆ посла̀ т҄ѧ г҃ь пꙋте́мъ , и҆ рече т҄и и҆дѝ и҆скоренѝ а҆м̾мали́ка , и҆ не поми́лꙋ́и съгрѣш̾шихъ предо мно́ю , и҆ побѣди́сѧ с ни́ми до сконча́нїѧ и҆хъ · И҆ почто̀ не послꙋ́ша гла́са гн҃ѧ , по всемꙋ̀ е҆ли́ко гл҃ат҄и , н҄о ѹ҆стреми́сѧ на коры́сть пожре́ти ю҆̀ , и҆ сътворѝ лꙋка́вое преⷣ гм҃ъ · И҆ рече саѹ҆́лъ къ само́и̑лꙋ , послꙋш́ахъ гла́са гн҃ѧ , і҆ и҆до́хъ пꙋте́мъ и҆м̾же посла̀ м҄ѧ г҃ь , и҆ приведо́хъ а҆га́га цр҃ѧ а҆м̾мали́кова , и҆ а҆м̾мали́ки и҆скоренихъ · И҆ вꙁѧ́ша лю́ды коры́сти стаⷣныѧ , и҆ бꙋ́иволы , и҆ преⷣнѧа коры́сти на пожрѣ́нїе г҃а б҃а на́шего в галга́лѣхъ · И҆ реⷱ‍҇ само́илъ къ саѹ҆́лꙋ е҆да̀ л҄и бы́ша и҆ ѹ҆го́дны г҃ꙋ вс҄есъж̾же́нїѧ и҆ жр́ьтвы , н҄о лꙋ́чши е҆сть послꙋшати гла́са гн҃ѧ , и҆ ѹ́не е҆сть жр́ьтвы бл҃ги послꙋша́нїе , и҆ паче тꙋ́ка ѻ҆́внѧ · Ꙗ҆́ко ѹ҆бо грѣ́хъ е҆сть чарова́нїе , та́ко грѣ́хъ е҆сть противле́нїе , ꙗ҆́ко грѣ́хъ есть и҆́долопоклоне́нїе , та́ко грѣ́хъ е҆сть престꙋпа́ти ꙁа́повѣди гн҃ѧ , ꙗ҆́ко ѹ҆ничижи́лъ е҆си гл҃ы гн҃ѧ , и҆ ѹ҆ничижи́т̾ т҄ѧ г҃ь , не бы́ти тебѣ цр҃ю въ і҆и̑л҃и · И҆ рече саѹ́лъ къ само́и̑лꙋ съгрѣшихъ ꙗ҆́ко престꙋпи́хъ слово гн҃е , и҆ гл҃ъ твои , ѹ҆боѧ҆́хъ бо сѧ людїи , и҆ послꙋшахъ гласа и҆хъ · И҆ нн҃ѣ вѣдѣ ѻ҆ грѣсѣ мое̑мъ , и҆ въꙁ̾вратисѧ съ мно́ю да поклоню́сѧ г҃ꙋ б҃ꙋ  · И҆ рече само́илъ къ саѹ҆́лꙋ , не въꙁвращꙋ́сѧ с тобо́ю . ꙗ҆ко ѹ҆ничижи́лъ е҆си гл҃ъ гн҃ь . и҆ ѹ҆ничижи́тъ т҄ѧ г҃ь не бы́ти тебѣ цр҃ю въ і҆и̑л҃и · И҆ ѿвратѝ лицѐ своѐ само́илъ , ѿи̑тѝ хотѧ̀ ѿ него̀ . и҆ ѧ́тъ саѹ҆́лъ ꙁа въскры́лїе риⷥ е҆го , и҆ раꙁдра̀ и҆хъ , и҆ рече е҆мꙋ само́илъ , ѿѧ г҃ь црⷵтво і҆и̑л҃ево ѿ рꙋ́кꙋ твое̑ю дне́сь , и҆ да́сть е҆̀ бли́жнемꙋ твое̑мꙋ . и҆ бл҃жа́ишꙋ тебѐ · И҆ победи́тель въ люде́хъ і҆и̑л҃евыхъ не ѿстꙋп́итъ , и҆ не ѻ҆брати́тсѧ ниже покаеⷮсѧ ст҃ыи і҆и̑л҃евъ , ꙗ҆́ко не чл҃къ еⷵ пока́ѧтисѧ . то́и б҄о ꙁапрети́тъ и҆ не пребꙋ́дет̾ · И҆ рече саѹ҆́лъ съгрѣши́хъ г҃и . н҄о просла́ви м҄ѧ преⷣ ста́рцы і҆и̑л҃евы , и҆ преⷣ людмѝ мои́ми , и҆ въꙁврати́сѧ съ мно́ю , и҆ поклоню́сѧ г҃ꙋ б҃ꙋ твое̑мꙋ · И҆ въꙁврати́сѧ само́илъ въ слѣ́дъ саѹ҆́ла , и҆ поклони́сѧ г҃ꙋ · И҆ реⷱ‍҇ само́иⷧ‍҇ приведѣте м҄и сѣ́мо а҆га́га цр҃ѧ а҆м̾мали́кова . и҆ прїиде к немꙋ̀ а҆га́гъ трепе́ща . и҆ рече а҆га́гъ ѠѼ го́рко смр҃ть · И҆ реⷱ‍҇ само́илъ къ а҆га́гꙋ , ꙗ҆́коже бещаⷣствова жены̀ ѻ҆рꙋ́жїе твоѐ . та́ко бещади́тсѧ в жена́хъ ма́ти твоѧ̀ · И҆ ꙁакла̀ само́илъ а҆га́га преⷣ гм҃ъ въ галга́лѣхъ · И҆ ѿи́де само́илъ въ сармаѳе́мꙋ . и҆ саѹ҆́лъ ѿи́де в до́мъ сво́и въ гава́вꙋ · И҆ не приложѝ само́илъ ктомꙋ̀ ви́дѣти саѹ҆́ла , и҆ до дн҃е смр҃ти е҆го . н҄о пла́каше само́илъ по саѹ҆́лѣ , ꙁа е҆же ка́ѧшесѧ г҃ь ꙗ҆́ко црⷵтвова саѹ҆́лъ въ і҆и̑л҃и ·
Глⷡ‍҇а , ѕ҃і · И рече г҃ь къ само́и̑лꙋ , доко́лѣ т҄ы пла́чеши по саѹ҆́лѣ . а҆́ꙁ̾ ѹ҆ничижиⷯ не црⷵтвова́ти въ і҆ил҃и е҆мꙋ . и҆ рече и҆спо́лни ро́гъ і҆е̑ле́ю . и҆ прїидѝ послю̀ т҄ѧ къ і҆е̑с̾се́ю въ виѳлеѻ́мъ  . ꙗ҆́ко ѹ҆ꙁрѣ́хъ въ сн҃ѣ́хъ е҆го себѣ цр҃ѧ · И҆ реⷱ‍҇ самоилъ ка́ко поидꙋ̀ и҆ ѹ҆слы́шитъ саѹ҆́лъ и҆ ѹ҆бі́етъ м҄ѧ . и҆ рече г҃ь ю҆́ницꙋ ѿ воло́въ , прїимѝ в рꙋ́цѣ с҄и . и҆ рече́ши пожрѣт́и гв҃и прїидоⷯ · И҆ приꙁове́ши і҆е̑с̾се́ѧ , и҆ сн҃ы е҆го на жр́ьтвꙋ . и҆ а́ꙁъ т҄и покажꙋ̀ ꙗ҆́же сътвори́ши . и҆ пома́жеши м҄и е҆го́же т҄и рекꙋ̀ · И҆ сътворѝ само́илъ вс҄ѧ е҆ли́ко рече е҆мꙋ г҃ь . и҆ прїиде въ виѳлеѻ́мъ . и҆ ѹ҆жасо́шасѧ ста́рцы гра́да , і҆ и҆ꙁыидо́ша въ срѣте́нїи его . и҆ рѣш́а ми́ръ вхо́дꙋ твое̑мꙋ , ѠѼ проꙁорли́вче · И҆ рече въ ми́рѣ пожрѣт́и г҃ꙋ прїидо́хъ . ѻ҆ст҃и́тесѧ и҆ въꙁвесели́тесѧ дне́сь со мно́ю . и҆ ѻ҆ст҃и і҆ессе́ѧ и҆ сн҃ы е҆го . и҆ приꙁва̀ ѧ҆̀ на жр́ътвꙋ · И҆ бы́сть е҆гда̀ въведѐ ѧ҆̀ и҆ ви́дѣ е҆лїа́ва . и҆ рече а҆ще с҄и е҆сть преⷣ гм҃ъ цр҃ь е҆го · И҆ рече г҃ь само́илꙋ не ꙁрѝ на лицѐ е҆го , ни на ѻ҆бы́чаи вели́чества е҆го . ꙗ҆́ко ѹ҆ничижи́хъ и҆̀ поне́же б҄о не та́ко ꙁриⷮ чл҃къ · ꙗ҆́ко ꙁри́тъ б҃ъ , ꙗ҆́ко чл҃къ ви́дитъ на лицѐ . а҆ б҃ъ ви́дитъ на срⷣце · И҆ приꙁва̀ і҆е̑с̾се́и и҆ а҆минада́ва , и҆ преⷣста́ви и҆̀ преⷣ лице́мъ само́ила . и҆ рече само́илъ . н҄и сего и҆ꙁбра̀ г҃ь . и҆ приведѐ і҆е̑с̾се́и сам̾ма́ѧ , и҆ рече и҆ сего не и҆ꙁбра̀ г҃ь . и҆ приведѐ і҆е̑с̾се́и вс҄ю , ꙁ҃ , сн҃овъ свои̑хъ преⷣ само́ила . и҆ рече само́илъ къ і҆е̑с̾се́ю , не и҆ꙁбра̀ г҃ь всѣхъ сиⷯ · И҆ рече па́кы само́и̑лъ къ і҆е̑с̾се́ю , не доста̀ л҄и ѹ҆́же дѣтїи . и҆ реⷱ‍҇ і҆е̑с̾се́и и҆ е҆щѐ е҆сть е҆ді́нъ ма́лъ , и҆ се́й пасеⷮ на па́жити . и҆ реⷱ‍҇ само́илъ къ і҆е̑с̾се́ю . послѝ и҆ приведи и҆̀ , ꙗ҆́ко не и҆́мамъ и҆ꙁыитѝ , а҆́ще то́й не прїидеⷮ сѣмо , и҆ посла̀ и҆ въведе и҆̀ . бѣ б҄о се́й чр́ъмеⷩ‍҇ до́брыма ѻ҆чи́ма , и҆ бл҃гъ въꙁо́роⷨ  · И рече г҃ь къ само́илꙋ . въста́ни и҆ пома́жи дв҃да ꙗ҆́ко то́й бл҃гъ е҆сть · И҆ прїѧ́тъ само́илъ ро́гъ со і҆е̑леѻⷨ · и҆ пома́ꙁа и҆̀ посредѣ бра́тїа е҆го . и҆ ноша́шесѧ дх҃ъ гн҃ь наⷣ двд҃омъ , ѿ того̀ дн҃е и҆ пото́мъ · И҆ въста̀ само́иⷧ‍҇ ѿи҆́де въ сармаѳе́мꙋ · И҆ дх҃ъ гн҃ь ѿстꙋпѝ ѿ саѹ́ла , и҆ давлѧ́ше и҆̀ дꙋхъ лꙋка́выи ѿ г҃а · И҆ рѣша ѻ҆тро́цы саѹ҆́лови к не́мꙋ . се нн҃ѣ дⷯꙋ лꙋка́выи ѿ г҃а да́витъ т҄ѧ · да и҆́дꙋтъ рабѝ твоѝ нн҃ѣ преⷣ тобо́ю и҆ въꙁы́щꙋтъ господи́нꙋ на́шемꙋ мꙋж́а ꙁна́юща въ гꙋ́сли пѣти . и҆ вънегда́ же бꙋдеⷮ дꙋхъ лꙋка́выи , на тебѣ . и҆ тогда̀ да пое̑тъ въ гꙋ́сли своѧ̀ . и҆ бл҃го т҄и бꙋ́детъ и҆ поко́итъ т҄ѧ · И҆ рече саѹ҆́лъ къ ѻ҆тро́комъ свои̑мъ . ви́дѣсте л҄и колѝ мꙋж́а до́брѣ пою́ща . и҆ꙁыщи́те и҆ въведи́те и҆̀ ко мнѣ · И҆ ѿвѣща е҆мꙋ е҆ді́нъ ѿ ѻ҆тро́къ е҆го , и҆ ре́че . с҄е нн҃ѣ ви́дѣхъ сн҃а і҆е̑с̾се́ѻва и҆ꙁъ виѳлеѻ́ма . и҆ то́и вѣ́дыи пѣтїе и҆ мꙋ́жъ раꙁꙋ́менъ , и҆ чл҃кобо́рецъ и҆ мꙋдръ въ словесѝ . и҆ мꙋ́жъ бл҃гъ видѣнїемъ , и҆ г҃ь с ни́мъ · И҆ посла̀ саѹ́лъ вѣстни̑ки къ і҆ес̾се́ю гл҃ѧ . пꙋстѝ ко мнѣ дв҃да сн҃а свое̑го , и҆же е҆сть ѹ҆ ста́да твое̑го . и҆ въꙁе́мъ і҆ес̾се́и бре́мѧ хлѣ́бовъ и҆ мѣхъ вина̀ , и҆ коꙁлѧ̀ ѿ ко́ꙁъ е҆ді́но и҆ посла къ саѹ́лꙋ рꙋко́ю двд҃овою сн҃а свое̑го · И҆ въни́де дв҃дъ къ саѹ́лꙋ , и҆ преⷣста преⷣ ни́мъ . и҆ въꙁлюбѝ и҆̀ ѕѣло саѹ́лъ , бы́сть е҆мꙋ носѧ́и ѻ҆рꙋжїе е҆го · И҆ посла̀ саѹ́лъ къ і҆е̑с̾се́ѻ҆ви гл҃ѧ . не дѣ́и дв҃да да пребꙋ́детъ ѹ҆ менѐ , ꙗ҆́ко ѻ҆брѣте блгⷣть преⷣ ѻчи́ма мои́ма . и҆ бы́сть е҆гда̀ бы́ти дꙋхꙋ нечи́стꙋ въ саѹ́лѣ . и҆ прїимъ дв҃дъ рꙋкама свои́ма гꙋ́сли , и҆ поѧ́ше и҆̀ и҆ ѿдохнꙋ̀ саѹ́лъ и҆ бл҃го е҆мꙋ бы́сть и҆ ѿстꙋпѝ ѿ него̀ дꙋхъ нечи́стыи ·
Глⷡ‍҇а , ꙁ҃і · И събира́шасѧ и҆ноплеме́нници , въ по́лки своѧ на́ брань и҆ събра́шасѧ в сокхо́ѳѣ і҆ѹ҆де́истемъ . и҆ ста́ша средѣ сокхо́ѳа . въ срѣди а҆ꙁи́ка въ а́феꙁдо́мине · И҆ саѹ́лъ и҆ мꙋжи і҆и̑л҃еви събра́шасѧ . и҆ внидо́ша въ ѹ҆до́ль тереви́н̾ѳю . строѧ́хꙋтьсѧ на́ брань и҆ꙁыити къ и҆ноплеменникоⷨ · И҆ и҆ноплеме́нницы стоѧ́хꙋ на горѣ ѻ҆со́бе . і҆и̑л҃ь стоѧ́ше ѻ҆со́бе . ѹ҆до́ль же междꙋ и҆́ми бѧ́хꙋ · И҆ и҆ꙁы́де мꙋжъ си́ленъ . и҆с по́лкъ и҆ноплеме́нникъ , и҆́мѧ е҆мꙋ голїѧ́дъ , ѿ меге́ѳа . высота́ же е҆го бѧ́ше ѕ҃ , лако́тъ , и҆ пѧ́дь · И҆ шле́мъ мѣдѧнъ на главѣ е҆го . и҆ бро́нѧ ꙗ҆ко ѹ́жа и҆ꙁви́ты в нѧ́же ѻ҆болче́нъ бѧ́ше . и҆ число бро́нь е҆го , ҂е҃ . си́кли . мѣры мѣди и҆ желѣꙁа · И поно́жи мѣдѧны ве́рхꙋ го́ленїю е҆го . и҆ щи́тъ мѣдѧнъ на пле́щꙋ е҆го · И҆ ко́пїе в рꙋкꙋ е҆го ꙗ҆́ко вода̀ и҆щище́но блеща́щесѧ . и҆ сꙋ́лица е҆го , х҃ . си́кль мѣры желѣꙁа в не́и . и҆ носѧ̀ ѻ҆рꙋжїе е҆го пре́ди и҆дѧ́ше преⷣ нимъ · И҆ ста́въ и҆ въꙁопѝ преⷣ по́лки і҆и̑л҃евыма , и҆ рече и҆мъ . почт҄о и҆ꙁыдо́сте въполчи́тисѧ л҄и на́ брань проти́вꙋ на́мъ . нѣсмь л҄и а҆ꙁъ и҆ноплеме́нникъ и҆ вы̀ е҆вре́и . съ саѹ́ломъ пришеⷣшїи . и҆ꙁбери́те в себѣ мꙋжа да сни́девѣсѧ , и҆ побо́ретсѧ со мно́ю · И҆ а҆ще въꙁмо́жет̾ со мно́ю бра́тисѧ и҆ ѻ҆долѣе̑тъ м҄и . т҄о бꙋ́демъ ва́мъ рабѝ . А҆ще л҄и а҆ꙁъ въꙁмогꙋ̀ ѻ҆долѣти и҆̀ . бꙋдете вы̀ на́мъ рабѝ . и҆ поработае̑те наⷨ · И҆ рече и҆ноплеме́нникъ . с҄е а҆ꙁъ днⷵе ѹ҆ничижи́хъ по́лкъ і҆и̑л҃евъ , въ дн҃ешнїи дн҃ь рекъ дади́те м҄и мꙋжа и҆же побо́ретъ со мно́ю е҆ді́нъ · И҆ слы́ша саѹ́лъ , и҆ весь і҆и̑л҃ь гл҃ы и҆ноплеме́ннича  , и҆ ѹ҆жасо́шасѧ , и҆ ѹ҆боѧ́шасѧ ѕѣ́ло · дв҃дъ же е҆фраѳе́е̑въ . сїи бѣ ѿ виѳлеѻ́ма і҆ю́дина , и҆́мѧ же ѿц҃ꙋ е҆го і҆е̑с̾се́и , е҆мꙋже б҄ѣ и҃ , сн҃овъ . въ дн҃и же саѹ́ловы б҄ѣ мꙋжъ то́и , состарѣ́сѧ въ мꙋже́хъ ѕѣ́ло · И҆ и҆до́ша тр҄и сн҃ы і҆е̑с̾се́ѻ҆вы старѣ́ишїи на́ брань съ саѹ́ломъ , и҆ме́на же сн҃овъ е҆го пошеⷣшихъ на́ брань , е҆лїа́въ перворо́дныи е҆го , и҆ вторы́и а҆минада́въ . и҆ тре́тїи са́м̾ма · дв҃дъ же б҄ѣ ю҆нѣ́ишїи , и҆ тр҄и старѣ́ишїи е҆го , и҆до́ша въ слѣдъ саѹ́ла · дв҃дъ же въꙁврати́вшисѧ ѿ саѹ́ла ѿи́де па́сти ѻ҆вца̀ ѿц҃а свое̑го въ виѳлеѻ́мъ · И҆ прихожда́ше и҆ноплеме́нникъ ѹ́тро и҆ въ ве́черъ , ꙗ҆влѧ́ющисѧ преⷣ і҆и̑л҃емъ , м҃ дн҃їи · И҆ рече і҆е̑ссе́и дв҃дꙋ сн҃ꙋ свое̑мꙋ . въꙁмѝ ѹ́бо бра́тома твои̑ма мѣрꙋ е҆́фи мꙋкѝ  , и҆ десѧть хлѣ́бъ си́хъ і҆ и҆дѝ в по́лкъ , и҆ да́ждь бра́тома твои̑ма · И҆ де́сѧть сы́роⷡ‍҇ ѿ мле́ка сего̀ и҆ да́ждь ты́сꙋщникꙋ . и҆ бра́тїю свою̀ посети́ши въ ми́ре . и҆ е҆ли́ко а҆́ще требꙋ́ютъ ѹ҆вѣ́си . праꙁнова́ти же бꙋ́деши со мно́ю · Саѹ҆́л же и҆ вс҄и лю́дїе бѣхꙋ въ ѹ҆до́ли дриѻ́си . ратꙋ́юще съ и҆ноплеме́н̾ники · И҆ въста̀ дв҃дъ ѿ ѹ҆́тра , ѻ҆́вца же ѻ҆ста́ви съ стра́жею , и҆ вꙁѧ̀ ꙗ҆́коже ꙁаповѣ́да е҆мꙋ ѿц҃ъ е҆го і҆е̑с̾се́и ѿи́де . и҆ пришеⷣ на мѣсто и҆дѣже и҆схожда́хꙋ си́лнїи на́ врань . и҆ въпиꙗ҆́хꙋ во по́лцехъ . ꙁане́же въѻ҆рꙋжа́шесѧ і҆и̑л҃ь проти́вꙋ и҆ноплеме́нникоⷨ і҆ и҆ноплеме́нницы въѻ҆рꙋжа́хꙋсѧ проти́вꙋ і҆и̑л҃ѧ · И҆ положѝ дв҃дъ бре́мѧ своѐ в рꙋкаⷯ стра́жа . и҆ течѐ въ по́лк̾ и҆ пришеⷣ въпросѝ бра́тїю свою въ ми́ре · Гл҃ющꙋ же е҆мꙋ съ ни́ми . и҆ с҄е мꙋжъ а҆месе́искїи е҆мꙋже и҆́мѧ голиꙗ҆́дъ филисти́млѧнинъ ѿ ге́ѳы , пришеⷣ ѿ по́лковъ и҆ноплеме́нническиⷯ и҆ гл҃а по словесе́мъ ѻ҆́нымъ . и҆ слы́шаⷡ‍҇ дв҃дъ · Вс҄и же мꙋжи і҆и̑л҃еви е҆гда̀ ви́дѣша мꙋжа . пробегнꙋша ѿ лица̀ е҆го , ѹ҆боꙗ҆́ша бо сѧ ѕѣло̀ · И҆ рѣша мꙋжи і҆и̑л҃ьтески , ви́дѣсте л҄и мꙋжа сего въсходѧ́ща . ꙗ҆́ко поноси́ти і҆и̑л҃ѧ прїиде . и҆ а́ще бꙋдетъ мꙋжъ и҆же ѹ҆бїетъ е҆го . ѻ҆богати́тъ е҆го цр҃ь бога́тествомъ ве́лїимъ . и҆ дщеⷬ‍҇ свою̀ да́сть е҆мꙋ , и҆ до́мъ ѿц҃а е҆го сътвори́тъ свобо́денъ въ і҆и̑л҃и · И҆ реⷱ‍҇ дв҃дъ къ мꙋжеⷨ стоꙗ҆́щимъ с ниⷨ гл҃ѧ . чт҄о сътвори́те мꙋжꙋ , и҆же ѹ҆бїетъ и҆ноплеме́нника сего̀ . и҆ ѿи́метъ поно́съ ѿ і҆и̑л҃ѧ . ꙗ҆́ко кт҄о е҆сть и҆ноплеме́нникъ неѻ҆брѣꙁаныи се́и . и҆же поно́ситъ по́лкꙋ б҃а жива́го . И҆ реко́ша е҆мꙋ лю́дїе по словесѝ пре́жнеⷨ гл҃юще , та́ко сътвори́тсѧ мꙋжꙋ и҆же ѹ҆бїе́тъ е҆го · И҆ слы́шавъ е҆лиа҆́въ бра́тъ е҆го старѣ́ишїи . вънегда̀ гл҃ати е҆мꙋ къ мꙋжемъ , и҆ раꙁъгнѣ́васѧ ꙗ҆́ростїю е҆лїа́въ на дв҃да , и҆ речѐ почт҄о с҄е прише́лъ е҆си . и҆ комꙋ̀ ѻ҆ста́ви малы́ѧ ѻ҆́вца ѻ҆ны̀ въ пꙋсты́ни , вѣ́де б҄о а́ꙁъ го́рдость твою̀ , и҆ ѕло́бꙋ срⷣца твое̑го , ꙗ҆́ко видѣ́нїѧ ради бра́ни прише́лъ е҆си сѣмо · И҆ речѐ дв҃дъ , чт҄о сътвори́хъ нн҃ѣ . нѣ́сть л҄и рѣчь , и҆ ѿврати́сѧ ѿ него̀ проти́вꙋ и҆́номꙋ . и҆ речѐ по словесѝ семꙋ̀ . и҆ ѿвеща́ша е҆мꙋ лю́дїе по словесѝ пре́жнемꙋ · И҆ слы́шаны бы́ша гл҃ы , и҆́хже гл҃а дв҃дъ . и҆ въꙁвести́ша преⷣ саѹ́ломъ , и҆ поꙗ҆́ша е҆го лю́дїе и҆ приведо́ша преⷣ саѹ́ла . и҆ речѐ дв҃дъ къ саѹ́лꙋ да не ѹ҆жаса́етсѧ срⷣце господи́нꙋ мое̑мꙋ ѻ҆ се́мъ . и҆ да и҆́детъ ра́бъ тво́и , и҆ побо́ретсѧ съ и҆ноплеме́нникомъ си́мъ · И҆ рече саѹ́лъ къ дв҃дꙋ не мо́жеши и҆тѝ , къ и҆ноплеме́нникꙋ семꙋ̀ , и҆ побори́тисѧ с ни́мъ . ꙗ҆́ко т҄ы дѣт́ищъ е҆си . а҆ с҄е мꙋжъ боре́цъ е҆сть ѿ ю́ности свое́ѧ · И҆ рече дв҃дъ къ саѹ́лꙋ , послꙋшаи гл҃ы раба̀ твое̑го . е҆да̀ пасѧ́хъ а҆ꙁъ ѿц҃а свое̑го ста́да . и҆ е҆гда̀ прихожда́ше ле́въ и҆л҄и медвѣдица , и҆ въсхища́ше ѿ ста́дъ ѻ҆вцꙋ е҆ді́нꙋ · И҆ а́ꙁъ въ слѣдъ е҆го и҆схожда́хъ и҆ поража́хъ и҆̀ . і҆ и҆ꙁъторгаⷯ и҆ꙁъ ѹ҆́стъ е҆го вꙁѧ́тое , и҆ а́ще въспротивлѧ́ше ми сѧ . т҄о е҆́мъ ꙁа горта́нь е҆го и҆ раꙁбива́хъ , и҆ ѹ҆мръщвѧ́хъ и҆хъ ра́бъ твои · И҆ а́ще бꙋдетъ и҆ноплеме́нникъ се́и бес по́мощи . ꙗ҆́коже и҆ ꙁвѣрїе ѻ҆нѝ , т҄о не и҆дꙋ л҄и и҆ поражꙋ̀ и҆̀ и҆ ѿи̑мꙋ̀ дне́сь поноше́нїе і҆и̑л҃ево . понеже непоко́рныи се́и и҆ноплеме́нникъ , ѹ҆ничижѝ повелѣнїе б҃а жи́ва · И҆ речѐ двⷣъ г҃ь ꙗ҆́коже и҆ꙁѧ́тъ м҄ѧ ѿ ѹ́стъ львоⷡ‍҇ и҆ ѿ рꙋкѝ медвѣдица . сїи же г҃ь и҆ꙁмѝ м҄ѧ ѿ рꙋкꙋ и҆ноплеме́нн̾ика сего непоко́рнаго . и҆ рече саѹ́лъ къ дв҃дꙋ . и҆дѝ и҆ бꙋди г҃ь с тобо́ю . и҆ ѻ҆блечѐ саѹ́лъ дв҃да ѻ҆де́жею и҆ шле́мъ мѣдѧнъ въꙁложѝ на главꙋ̀ е҆го . и҆ препоꙗ̑са̀ и҆̀ ѻ҆рꙋжїемъ е҆го верхꙋ̀ ѻ҆де́жи е҆го · И҆ дв҃дъ похожа̀ въ ѻ҆рꙋжїѝ сѣмо и҆ ѻ҆ва́мо , и҆ ѹ҆трꙋди́сѧ . б҄ѣ б҄о мно́жество ѻ҆рꙋжїѧ на не́мъ , и҆ речѐ дв҃дъ саѹ́лꙋ , не могꙋ̀ и҆тѝ въ ѻ҆рꙋжїѝ семъ , ꙗ҆́ко нѣсмъ ѻ҆бы́клъ е҆го , и҆ вꙁѧ́ша ѿ него ѻ҆рꙋжїе · И҆ вꙁѧ̀ па́лицꙋ свою̀ въ рꙋкꙋ  , і҆ и҆ꙁбра̀ себѣ пѧ́ть ка́менїи до́бръ ѿ потока и҆ вложѝ ѧ҆̀ в тобо́лецъ па́стыр̾скїи , и҆же ноша́ше , и҆ пра́щꙋ и҆мы́и в рꙋкꙋ свое́ю , і҆ и́де к̾ мꙋжеви и҆ноплеме́нникꙋ · И҆ и҆дѧ́ше и҆ноплеме́нникъ , и҆ды́и на побѣдꙋ къ дв҃дꙋ , и҆ носѧ́и ѻ҆рꙋжїе е҆го пред ни́мъ и҆дѧ́ше · И҆ ви́дѣ голїꙗ҆́дъ и҆ноплеме́нникъ дв҃да ѻ҆беꙁчествова́ше и҆̀ , ꙁане дѣтищъ б҄ѣ и҆ черме́нъ и҆ лѣпъ ѻ҆чи́ма · И речѐ и҆ноплеме́нникъ къ дв҃дꙋ , та́к же л҄и е҆смь а́ꙁъ ꙗ҆́ко пе́съ , да и҆́деши проти́вꙋ мн҄ѣ съ па́лицею то́кмо и҆ ка́менїемъ , и҆ проклѧ́тъ и҆ноплеме́нникъ дв҃да богѝ свои́ми и҆ речѐ и҆ноплеме́нникъ къ дв҃дꙋ и҆дѝ на́ мѧ , и҆ дамъ пло́ть твою пти́цамъ нбⷵнымъ , и҆ ꙁвѣреⷨ ꙁе́мныⷨ · И речѐ дв҃дъ и҆ноплеме́нникꙋ , т҄ы и҆деши на́ мѧ въ ѻ҆рꙋжїи и҆ въ бро́нѧхъ и҆ съ щи́томъ , а҆́ꙁ же и҆дꙋ̀ на́ тѧ въ и҆́мѧ г҃а саваѻ́ѳа , б҃а , наста́вника і҆и̑л҃ева и҆ е҆гоже т҄ы ѹ҆ничижѝ дне́сь · И҆ преда́ти т҄ѧ и҆́мать б҃ъ днесь въ рꙋ́цѣ моѝ и҆ ѹ҆бїю̀ т҄ѧ , и҆ ѿи̑мꙋ̀ главꙋ̀ твою ѿ тебѐ , и҆ да́мъ тѣло твоѐ , и҆ телеса̀ по́лка твое̑го и҆ноплеме́ннича въ дн҃ь сїи пти́цамъ нбⷵнымъ , и҆ ꙁвѣремъ ꙁе́мнымъ , и҆ рꙁсꙋмѣ́етъ вс҄ѧ ꙁемлѧ̀ , ꙗ҆́ко есть г҃ь б҃ъ въ і҆и̑л҃и · И҆ раꙁꙋмѣ́етъ весь събо́ръ се́и , ꙗ҆ко ни ѻ҆рꙋ́жїемъ н҄и бро́нѧми сп҃са́етъ г҃ь , ꙗ҆́ко гн҃ѧ е҆сть бра́нь с҄и , и҆ преда́сть в҄ы г҃ь в рꙋки на́ша · И҆ въста́въ и҆ноплеме́нник̾ и҆дѧ́ше ско́ро на срѣте́нїе дв҃дꙋ , и҆ ѹ҆скорѝ дв҃дъ и҆ течѐ с по́лка на срѣте́нїе и҆ноплеме́нникꙋ · И҆ прострѐ рꙋкꙋ свою в тобо́лецъ , и҆ꙁѧ̀ и҆ꙁ него ка́мень еді́нъ и҆ вложѝ въ пра́ще , врь́же ка́менеⷨ и҆ ѹ҆раꙁѝ и҆ноплеме́нника в чело̀  , и҆ ѹ҆нъꙁѐ ка́мень поⷣ шле́момъ е҆го в чело̀ его , и҆ падѐ голїꙗ҆́дъ на лицы̀ свое̑мъ на ꙁемлѝ · И҆ ѹ҆крѣпи́сѧ дв҃дъ наⷣ и҆ноплеме́нникомъ  , и҆ ѹ҆мр҃тви и҆̀ пра́щею и҆ ка́менеⷨ . и҆ ѹ҆би и҆̀ , и҆ ѻ҆рꙋжїѧ не бѣ в рꙋцѣ его · И течѐ ско́ро дв҃дъ и҆ ста̀ наⷣ ним̾ , и҆ прїе̑мъ ѻ҆рꙋжїе е҆го і҆ и҆ꙁвлечѐ и҆̀ ѿ ꙗ҆́дрꙋ е҆го ѹ҆мертвѝ и҆̀ , и҆ ѿсѣчѐ и҆мъ главꙋ̀ е҆го , и҆ ви́дѣвше и҆ноплеме́нницы , ꙗ҆́ко ѹ҆же ѹ҆́мре си́лныи и҆хъ и҆ бѣжа̀ша · И҆ въста́вше мꙋжи і҆и̑л҃еви , і҆ѹ҆́дины , и҆ въскли́кнꙋвше и҆ гна́ша съꙁа́ди  , до мѣста меге́ѳова , и҆ до вра́тъ а҆сколоньскихъ , и҆ падоша ꙗ҆́ꙁвами мно́ѕи и҆ноплеме́нницы по пꙋтѝ до враⷮ мегеѳа и҆ а҆сколона · И҆ въꙁврати́шасѧ мꙋжи і҆и̑л҃еви гна́вшїисѧ въ слⷣѣ и҆ноплеме́нникъ і҆ и҆ꙁби́вше по́лки и҆хъ · И҆ вꙁѧⷮ дв҃дъ главꙋ̀ и҆ноплеменничꙋ , и҆ внесѐ ю҆̀ въ і҆ерⷵлі́мъ . и҆ ѻ҆рꙋжїе е҆го положѝ въ хра́мѣ  , и҆ е҆гда̀ ви́дѣ саѹ҆́лъ дв҃да исходѧ́ща , въ стрѣте́нїе и҆ноплеме́нникꙋ , речѐ къ а҆вени́рꙋ кнѧ́ѕю си́лы , чїи есть сн҃ъ ю҆́ноша се́и а҆венире и҆ рече а҆вени́ръ да живе́тъ дш҃а твоѧ̀ цр҃ю , ꙗ҆́ко не ви́дѣ · И҆ рече цр҃ь , въпросѝ ѹ҆бо т҄ы чїи есть сн҃ъ ю҆́ноша се́и · И҆ ꙗ҆́ко въꙁврати́сѧ двⷣъ по ѹ҆бїенїѝ и҆ноплеме́нника . поѧ̀ е҆го а҆вени́ръ и҆ приведѐ е҆го преⷣ̾ саѹ҆́ла . глава̀ же иноплеме́ннича б҄ѣ в рꙋцѣ е҆го · И҆ рече к немꙋ саѹ́лъ , чїи еси сн҃ъ ю҆́ноше , и҆ рече дв҃дъ , сн҃ъ раба̀ твое̑го і҆е̑ссе́ѧ , ѿ виѳлеѻ́ма ·
Глⷡ‍҇а , и҃і · И бы́сть е҆гда̀ преста̀ гл҃ати къ саѹ҆́лꙋ . и҆ дш҃а и҆ѻ҆а̑наѳа́на съ дш҃ею дв҃довою съпрѧже́сѧ . и҆ въꙁлюбѝ е҆го и҆ѻ҆а̑наѳа́нъ ѿ дш҃а свое̑ѧ · И҆ поѧ́тъ е҆го саѹ҆́лъ въ дн҃и ѻ҆́ны  , и не дадѐ е҆мꙋ въꙁврати́тисѧ въ доⷨ ѿц҃а е҆го · И҆ ꙁавѣща̀ и҆ѻ҆а̑наѳа́нъ съ дв҃домъ ꙁавѣт́ъ , ꙁа не́же въꙁлюби е҆го ѿ дш҃а свое̑ѧ · И҆ съвлече́сѧ и҆ѻ҆а̑наѳа́нъ съ ри́ꙁы свое̑ѧ , и҆ да̀ ю҆̀ двд҃ви , і҆ и́ны ѻ҆де́жи своѧ̀ да́же до ѻ҆рꙋж́їѧ свое̑го , и҆ до лꙋ́ка свое̑го , и҆ до по́ѧса свое̑го · И҆ и҆схожда́ше дв҃дъ въ всѣ́хъ пꙋте́хъ , и҆дѣж́е а҆́ще посыла́ше е҆го саѹ҆́лъ , поста́ви же е҆го саѹ҆́лъ наⷣ мꙋжѝ во́искими , и҆ ѹ҆го́денъ б҄ѣ преⷣ ѻ҆чи́ма всѣ́хъ люде́и , и҆ преⷣ слꙋга́ми саѹ҆́ловыми · И҆ быⷵ , внегда̀ входи́ти и҆мъ , вънегда въꙁврати́сѧ дв҃дъ ѿ побѣжде́нїѧ и҆ноплеме́нникъ , і҆ и҆ꙁыидо́ша дв҃ы ликоствꙋ́ющїи на срѣте́нїе саѹ҆́ла цр҃ѧ , ѿ всѣ́хъ гра́дъ і҆и̑л҃евыхъ пою́ще и҆ скачюще , в тѷм̾па́нѣхъ съ ра́достїю и҆ съ гꙋ́сльми · И҆ хожда́хꙋ же́ны ликꙋ́юще и҆ гл҃юще , побѣди саѹ҆́лъ съ ты́сѧщами а҆ дв҃дъ съ тма́ми  , и҆ раꙁгнѣ́васѧ саѹ҆́лъ ѕѣ́ло лꙋка́вы б҄о ꙗ҆ви́шасѧ гл҃ы преⷣ ѻ҆чи́ма саѹ҆́ловыма ѻ҆ словесѝ се́мъ , и҆ рече саѹ҆́лъ , дв҃дви даша тмы̀ , а҆ мнѣ да́ша ты́сѧща , и҆ что же е҆мꙋ не быⷵ толи́ко црⷵтво · И҆ б҄ѣ пострѣка́емъ саѹ҆́лъ дв҃домъ ѿ того̀ дн҃е и҆ пото́мъ · И҆ бы́сть ѿ ѹ҆́трѣшнего дн҃е , и҆ нападѐ дꙋ́хъ лꙋка́выи ѿ г҃а на саѹ҆́ла , и҆ прорица́ше посредѣ до́мꙋ свое̑го , и҆ дв҃дъ поѧ́ше въ гꙋ́сли ꙗ҆́коже и҆ по всѧ̀ дн҃и , ко́пїе же в рꙋ́кꙋ саѹ҆́лю · И҆ вꙁе́мъ саѹ҆́лъ ко́пїе и҆ рече поражꙋ̀ дв҃да къ стѣнѣ , и҆ ѹ҆клони́сѧ дв҃дъ ѿ лица̀ его два́щи · И҆ ѹ҆боѧ́сѧ саѹ҆́лъ ѿ лица̀ двд҃ва , ꙗ҆́ко г҃ь б҄ѣ с ни́мъ , а҆ ѿ саѹ҆́ла ѿстꙋпѝ · И҆ ѿста́ви е҆го саѹ҆́лъ ѿ себѐ , и҆ постави е҆го въ ѻ҆́бласти свое́и ты́сꙋщника́ і҆ и҆схожⷣа́ше , и҆ въсхожⷣа́ше преⷣ люⷣми · И҆ бѣ дв҃дъ въ всѣ́хъ пꙋте́хъ свои̑хъ смыслѧ̀ и҆ г҃ь б҄ѣ с ни́мъ · И ви́дѣ саѹⷧ‍҇ ꙗ҆́ко то́и смы́слитъ ѕѣ́ло , и҆ сꙋмнѧ́шесѧ ѿ лица̀ е҆го · Ве́сь же і҆и̑л҃ь , і҆ и҆ѹ́да люблѧ́хꙋ дв҃да . ꙗ҆́ко се́и въсхожда́ше і҆ и҆схожда́ше , преⷣ лице́мъ всⷯѣ люді́и · И҆ рече саѹ҆́лъ къ дв҃дꙋ , с҄е дщи моѧ̀ большаѧ меро́въ , сїю тебѣ да́мъ в женꙋ̀ , то́кмо бꙋди м҄и въ сн҃а си́лы , и҆ побора́и бра́ни гн҃и , саѹ҆́лъ б҄о рече да не бꙋ́детъ рꙋка̀ моѧ̀ на неⷨ , н҄о да бꙋдеⷮ рꙋка̀ и҆ноплеме́нническа · И҆ рече дв҃дъ къ саѹ́лꙋ кт҄о а҆́ꙁъ е҆смь , и живо́тъ ѿц҃а мое̑го въ і҆и̑л҃и , ꙗ҆́ко да бꙋ́дꙋ ꙁѧ́ть црⷵкїи · И҆ бы́сть въ вре́мѧ е҆гда̀ да́ти е҆мꙋ меро́въ дще́рь саѹ҆́ловꙋ дв҃дови , сїѧ же дасѧ есрои́лю молаѳи́тъскомꙋ въ женꙋ̀ . и҆ въꙁлюби́ же мельхо́ла дщ̑и саѹ҆́лова дв҃да . и҆ въꙁвѣсти́ша с҄е саѹ́лꙋ и҆ ѹ҆го́дно бы́сть преⷣ ѻ҆чи́ма е҆го сло́во т҄о · И҆ реⷱ‍҇ саѹ́лъ да́мъ е҆мꙋ̀ и҆ бꙋ́детъ е҆мꙋ на събла́ꙁнъ . и҆ бꙋ́детъ б҄о на не́мъ рꙋка̀ и҆ноплеме́ннича . и҆ рече саѹ́лъ къ дв҃дꙋ . си́лъ ра́ди бꙋ́деши м҄и ꙁѧ́ть дне́сь · И҆ ꙁаповѣ́да саѹ́лъ ѻ҆́трокоⷨ свои̑мъ гл҃ѧ . р̾цѣт́е в҄ы та́ино дв҃дꙋ гл҃юще . с҄е цр҃ь хо́щетъ да́ти ꙁа́ тѧ дще́рь свою̀ , и҆ вс҄и ѻ҆́троцы лю́бѧтъ т҄ѧ , и҆ т҄ы бꙋ́ди ꙁѧ́ть цр҃ю · И҆ гл҃аша ѻ҆́троцы саѹ́ловы , въ ѹ́ши дв҃дꙋ гл҃ы сїѧ . и҆ реⷱ‍҇ дв҃дъ а҆ще пра́во с҄е е҆сть преⷣ ѻ҆чи́ма ва́шима , и҆же быти м҄и ꙁѧ́темъ цр҃ю а҆ꙁъ б҄о е҆смь мꙋж́ъ смире́нъ и҆ несла́венъ · И҆ въꙁвѣсти́ша ѻ҆́троцы саѹ́лꙋ с҄и словеса̀ , ꙗ҆́же гл҃а дв҃дъ · И҆ рече саѹ́лъ , си́це рцѣт́е двд҃ви . не хо́щеⷮ цр҃ь съ бога́тествоⷨ ꙁѧ́тѧ н҄о съ сто́м̾ кра́е неѻ҆брѣ́ꙁаныⷯ и҆ноплеме́нническихъ . ѿм̾сти́ти враго́мъ цр҃евымъ . саѹ́лъ б҄о мышлѧ́ше , въда́ти дв҃да в рꙋ́цѣ и҆ноплеме́нникомъ · И҆ въꙁвѣсти́ша ѻ҆́троцы саѹ́ловы гл҃ы сїѧ двд҃ви . и҆ ѹ҆го́дна быша словеса̀ с҄и преⷣ ѻ҆чи́ма дв҃довыма , е҆же бы́ти в̾ ꙁѧтѧ цр҃ви , и҆ не по мно́ѕѣхъ дн҃ехъ · И҆ въста́въ дв҃дъ і҆ и́де самъ , и҆ мꙋ́жи е҆го с ни́м̾ . и҆ ѹ҆би́ша ѿ и҆ноплеме́нникъ , с҃ , мꙋ́жъ , и҆ принесо́ша кра́е неѻ҆брѣꙁанїе и҆хъ цр҃ю . и҆ въда̀ е҆мꙋ̀ и҆ бы́сть ꙁѧ́ть цр҃ю . и҆ въда́сть е҆мꙋ цр҃ь мельхо́лꙋ дще́ръ свою̀ въ женꙋ̀ · И҆ ви́дѣ саѹ́лъ ꙗ҆ко г҃ь е҆сть съ дв҃домъ . и҆ ве́сь і҆и̑ль лю́битъ и҆̀ · И҆ приложѝ саѹ́лъ ѿто́лѣ па́че боѧ́тисѧ дв҃да . и҆ бысть дв҃дъ ненави́димъ саѹ́лоⷨ вс҄ѧ дн҃и · И҆ и҆ꙁыидо́ша кн҃ѕи и҆ноплемеⷩ‍҇нически , и҆ бы́сть послⷣѣ́нїи и҆схоⷣ и҆хъ . дв҃дъ же ра́ꙁꙋменъ б҄ѣ па́че всѣхъ слꙋ́гъ саѹ́ловыⷯ . и҆ почте́сѧ и҆́мѧ е҆го ѕѣ́ло ·
Глⷡ‍҇а , ѳ҃і · И гл҃а саѹ́лъ къ и҆ѻ҆а̑наѳа́нꙋ сн҃ꙋ свое̑мꙋ и҆ къ всѣ́мъ ѻ҆́трокомъ свои̑мъ . да ѹ҆мрътвѧ́тъ дв҃да . н҄о и҆ѻ҆а̑наѳа́нꙋ же сн҃ꙋ саѹ́лю , ѹ҆го́денъ бѧ́ше дв҃дъ ѕѣ́ло · И҆ въꙁвѣстѝ и҆ѻ҆а̑наѳа́нъ дв҃дꙋ гл҃ѧ . ѿц҃ъ мо́и саѹ́лъ и҆́щетъ т҄ѧ ѹ҆би́ти , съхрани́сѧ ѹ҆бо ѹ҆́тро , ꙁаѹ҆́тра скры́исѧ , и҆ сѧ́ди въ съкро́вищи · И҆ а́ꙁъ и҆ꙁыидꙋ̀ и҆ ста́нꙋ молѧ́сѧ ѿц҃ꙋ свое̑мꙋ на селѣ и҆дѣ́же а҆ще е҆си т҄ы  . и҆ а́ꙁъ гл҃ю ѿц҃ꙋ свое̑мꙋ ѻ҆ тебѣ , да и҆дѣ́же бꙋ́деши въꙁвѣщꙋ̀ т҄и · И҆ гл҃а и҆ѻ҆а̑наѳа́нъ ѻ҆ дв҃дѣ бл҃гаѧ къ саѹ́лꙋ ѿц҃ꙋ свое̑мꙋ и҆ речѐ к немꙋ . е҆да̀ съгрѣшѝ ѠѼ цр҃ю ра́бъ тво́и дв҃дъ н҄о мню̀ ꙗ҆́ко не съгрѣшѝ ничи́мъже , и҆ дѣ́ла б҄о е҆го бл҃га сꙋть ѕѣ́ло · И҆ положѝ дш҃ꙋ свою̀ в рꙋ́кꙋ е҆го и҆ побѣдѝ и҆ноплеме́нника . и҆ сътворѝ г҃ь сп҃се́нїе вели́ко всемꙋ̀ і҆и̑л҃ю . ты́ же вѣ́дѣ и҆ пора́довасѧ . и҆ почто̀ съгрѣша́еши въ кро́вь непови́ннꙋ , ѹ҆би́ти велѧ̀ дв҃да въсꙋ́е · И҆ послꙋша саѹ́лъ глⷵа и҆ѻ҆а̑наѳа́нь и҆ клѧ́сѧ и҆ гл҃ѧ , жи́въ г҃ь ꙗ҆́ко не ѹ́мретъ дв҃дъ · И҆ приꙁва̀ и҆ѻа̑наѳа́нъ дв҃да и҆ въꙁвѣстѝ е҆мꙋ вс҄ѧ гл҃ы сїѧ . и҆ в̾ведѐ и҆ѻ҆а̑наѳа́нъ дв҃да къ саѹ́лꙋ , и҆ б҄ѣ преⷣ ни́мъ ꙗ҆́ко и҆ пре́жде · И҆ приложи́сѧ бра́ни бы́ти на саѹ́ла . и҆ ѹ҆крѣпи́сѧ дв҃дъ и҆ побѣдѝ и҆ноплеме́нникъ . і҆ и҆ꙁбѝ ꙗ҆́ꙁвою вели́кою ѕѣ́ло . и҆ бѣжа́ша ѿ лица̀ е҆го · И҆ бы́сть дꙋ́хъ лꙋка́въ на саѹ́лѣ . и то́и в домꙋ̀ своеⷨ почива́ше , и҆ ко́пїе в рꙋцѣ его . и҆ дв҃дъ поѧ́ше въ гꙋ́сли своѧ̀ · И҆ и҆ска́ше саѹ́лъ ѻ҆рꙋжїемъ раꙁби́ти дв҃да , и҆ ѿстꙋпѝ дв҃дъ ѿ лица̀ саѹ́лѧ . и҆ съкрꙋшѝ саѹ́лъ ѻ҆рꙋж́їе ѻ҆́ стѣнꙋ , и҆ дв҃дъ ѿшеⷣ сп҃се́сѧ в но́щь т҄ꙋ · И҆ посла̀ саѹ́лъ вѣ́стники в до́мъ двд҃въ стрещѝ е҆го да ѹ҆бїютъ и҆̀ . и҆ по совѣт́ꙋ въꙁвѣсти дв҃дꙋ мелхо́ла жена̀ е҆го гл҃ющи . а҆ще не сп҃сеши дш҃а свое̑ѧ в но́щь сїю т҄о ѹ́тро ра́но ѹ́мреши · И҆ свѣсѝ мелхо́ла дв҃да ѻ҆ко́нцемъ , и҆дѐ , и҆ бѣжа и҆ сп҃сесѧ · И҆ прїѧ́тъ мелхо́ла новопогреба́лнаѧ , и҆ положѝ на ѻ҆́дрѣ , и҆ плаⷮ и҆же полага́ше е҆мꙋ на главѣ , и҆ покры̀ ѧ҆̀ ри́ꙁами · И҆ посла̀ саѹ́лъ слꙋ́ги да и҆мꙋтъ дв҃да . и҆ гл҃аше ꙗ҆́ко бо́ленъ е҆сть . и҆ посла̀ саѹ́лъ второ́е да ѻ҆глѧда́ютъ дв҃да гл҃ѧ . принесѣте и҆̀ на ѻ҆́дрѣ къ мнѣ , да ѹ҆мрьщвлю и҆̀ а҆ꙁъ · И҆ прїидо́ша слꙋ́ги , и҆ с҄е но́вопогреба́лнаѧ на ѻ҆́дрѣ . и҆ ѹ҆брꙋ́съ і҆ и́же б҄ѣ на главѣ е҆го · И҆ рече саѹ́лъ къ мелхо́лѣ . что̀ с҄е помы́слила е҆си , и҆ ѿпꙋсти́ла е҆си вра́га мое̑го , и҆ гон̾ꙁѐ менѐ . и҆ реⷱ‍҇ мелхо́ла саѹ́лови . саⷨ м҄и рече ѿпꙋстѝ м҄ѧ . а҆ще л҄и нѝ т҄о погꙋблю̀ т҄ѧ · И҆ дв҃дъ бѣжаⷡ‍҇ сп҃сесѧ . і҆ и́де къ само́илꙋ въ сармаѳе́мꙋ . і҆ и҆сповѣ́давъ е҆мꙋ вс҄ѧ , е҆ли́ко сътворѝ е҆мꙋ саѹ́лъ . і҆ и҆до́ста дв҃дъ и҆ само́и̑лъ . и҆ сѣдо́ста на сꙋ́дищи в ра́мѣ · И҆ въꙁвѣсти́сѧ с҄е саѹ́лꙋ  . и҆ посла̀ слꙋ́ги саѹ́лъ ꙗ҆́ти дв҃да . и҆ ви́дѣша събо́ръ пррⷪ‍҇къ . и҆ само́илъ стоѧ́ше всѧ́ко над ни́ми . и҆ бы́сть дх҃ъ бж҃їи на слꙋга́хъ саѹ́лихъ . и҆ нача́ша прорица́ти · Въꙁвѣсти́ша саѹ́лꙋ , и҆ посла̀ дрꙋгїѧ слꙋ́ги , и҆ прорица́ти нача́ша и҆ тїѝ . и҆ приложи саѹ́лъ посла́ти слꙋ́ги тре́тїи , и҆ нача́ша и҆ тїи прорица́ти · И҆ раꙁгнѣ́васѧ гнѣ́вомъ вели́кимъ саѹ́лъ . і҆ и́де са́мъ въ сармаѳе́мꙋ . и҆ прїиде до кла́дѧѕѧ вели́кого , и҆же е҆сть сеѳі́и̑нъ . и҆ въпросѝ саѹ́лъ рече гд̑ѣ е҆сть самоиⷧ‍҇ и҆ дв҃дъ . и҆ рѣш́а с҄е е҆сть въ наѳе́ѳѣ , в ра́мѣ · И҆ и́де в наѳо́ѳы , ꙗ҆́же в рамѣ . и бы́сть и҆ на то́мъ дх҃ъ бж҃їи . і҆ и҆дѧ́ше и҆ды́и прорица́ѧ , до́ндеже прїитѝ е҆мꙋ в наѳо́ѳꙋ ꙗ҆́же в ра́мѣ · И съвлече́сѧ съ ри́ꙁъ свои̑хъ . и҆ прорицаше предо всѣ́ми и҆ми ве́сь дн҃ь то́и , и҆ вс҄ю но́щь т҄ꙋ . того̀ ра́ди гл҃ахꙋ , а҆ще и҆ саѹ́лъ е҆сть въ пррⷪ‍҇цѣхъ ·
Глⷡ‍҇а , к҃ · И ѿбѣж́е дв҃дъ ѿ нава́ѳа въ ра́мꙋ . и прїиде къ и҆ѻ҆а̑наѳа́нꙋ . и҆ реⷱ‍҇ чт҄о сътвориⷯ . чт҄о непра́вда моѧ̀ . и чт҄о съгрѣшиⷯ прⷣе ѿц҃емъ твоиⷨ да и҆́щетъ дш҃а мое̑ѧ · И҆ рече е҆мꙋ и҆ѻ҆а̑наѳа́нъ ника́коже ѹ҆бо не и҆́маши ѹ҆мрѣти . с҄е б҄о не и́мать сътвори́ти ѿц҃ъ мо́и гл҃а вели́ка и ма́ла , и҆ не ѿкры́етъ ѹ́ха мое̑го . и҆ чт҄о ꙗ҆́ко скры́етъ ѿц҃ъ мой гл҃ъ се́и ѿ менѐ . не бꙋ́ди с҄е · И҆ ѿвѣща̀ дв҃дъ и҆ѻ҆а̑наѳа́нꙋ и҆ реⷱ‍҇ . вѣ́сть свѣды́и ѿц҃ъ твои ꙗ҆́ко ѻ҆брѣто́хъ блгⷣть пре ѻ҆чи́ма твои́ма , и҆ та́ко гл҃етъ не въꙁвѣщꙋ̀ сего̀ и҆ѻ҆а̑наѳа́нꙋ , чт҄о с҄е ѹ҆мы́слиⷯ , н҄о жи́въ г҃ь и жива̀ дш҃а твоѧ̀ , ꙗ҆́коже б҄о реко́хъ и҆спо́лнитсѧ межи мно́ю и҆ межи ѿц҃емъ твоиⷨ смр҃ть · И҆ рече па́ки и҆ѻа̑наѳа́нъ къ дв҃дꙋ , чт҄о хо́щетъ дш҃а твоѧ̀ да сътворю̀ т҄и · И҆ рече дв҃дъ къ и҆ѻа̑наѳа́нꙋ , с҄е ѹ҆бо новомѣ́сѧчїе е҆сть ѹ́тро и҆ а́ꙁъ сѣды́и не сѧ́дꙋ съ цр҃емъ ꙗ҆́сти , и҆ по́слеши м҄ѧ и҆ скры́юсѧ на́ поли до́ вечера тре́тїѧго · И҆ а́ще съꙁира́ѧ съꙁриⷮ ѿц҃ъ тво́и , и҆ речеши просѧ́сѧ просѝ ѹ҆ менѐ дв҃дъ , ѿи̑тѝ въ виѳлеѻ́мъ гра́дъ свои , ꙗ҆́ко жр́ьтва днⷵе та́мо всемꙋ̀ племе́ни · А҆ще ли с҄е реⷱ‍҇ бл҃го ми́ръ рабꙋ̀ твое̑мꙋ , а҆ще л҄и лю́то ѿвѣща́етъ т҄и , раꙁꙋмѣ́и ꙗ҆́ко съврьши́тсѧ ѕло́ба ѿ него · И҆ та́ко сътвори́ши млⷵть съ рабо́мъ твоиⷨ , ꙗ҆́ко ꙁавѣт́омъ гн҃имъ въве́лъ е҆си раба̀ свое̑го къ себѣ , и҆ а́ще е҆сть непра́вда в рабѣ твое̑мъ , побі́и м҄ѧ т҄ы са́мъ , и҆ къ ѿц҃ꙋ твое̑мꙋ почто̀ м҄ѧ и҆́маши води́ти · И҆ рече и҆ѻ҆а̑наѳа́нъ ника́коже не бꙋ́ди с҄е , е҆гда̀ бо раꙁꙋмѣва́ѧ въраꙁꙋмѣ́ю , ꙗ҆́ко е҆щѐ не сконча́сѧ ѕло́ба ѿц҃а мое̑го , е҆же прїитѝ на тебѣ , т҄о и҆ въ гра́дехъ твои̑хъ тебѣ въꙁвѣщꙋ · И҆ рече дв҃дъ къ и҆ѻа̑наѳа́нꙋ , кт҄о въꙁвѣсти́тъ м҄и , а҆ще ѿвѣща́етъ ѿц҃ъ тво́и ѕл҄ѣ · И рече и҆ѻа̑наѳа́нъ къ дв҃дꙋ и҆дѝ и҆ пребꙋ́ди на́ поли , і҆ и҆до́ста ѻ҆́ба на́ поле · И҆ реⷱ‍҇ и҆ѻ҆а̑наѳа́нъ , къ дв҃дꙋ , г҃ь б҃ъ і҆и̑л҃евъ вѣ́сть ꙗ҆́ко и҆скꙋшꙋ̀ ѿц҃а мое̑го . ꙗко а҆ще не ѻ҆жесточи́тсѧ ꙁаѹ́тра и҆л҄и до тре́тїаго дн҃е . и҆ с҄е бл҃го бꙋ́деⷮ ѻ҆ тебѣ дв҃дѣ . и҆ не и҆́мамъ посла́ти к тебѣ на́ поле · И҆ въꙁвѣсти́ти сїѧ въ ѹ́ши твои . с҄еже да сътвори́тъ г҃ь и҆ѻа̑наѳа́нꙋ , сїе да приложи́тъ . и҆ а́ще ли же въсхо́щетъ ѿц҃ъ мой сътвори́ти ѕла́ѧ тебѣ . т҄о и҆ с҄е ѿкры́ю ѹ́хꙋ твое̑мꙋ . и҆ послю̀ т҄ѧ , і҆ и҆деши въ ми́ръ , и҆ бꙋдетъ г҃ь с тобо́ю . ꙗ҆́коже б҄ѣ съ ѿц҃ем̾ мои̑мъ · И҆ а́ще и҆ е҆щѐ жи́вꙋ сꙋщꙋ м҄и . да сътвори́ши съ мно́ю млⷵть гн҃ю . и҆ а́ще смр҃тїю ѹ҆мрꙋ̀ , да не ѿи҆́меши млⷵти твое̑ѧ ѿ до́мꙋ мое̑го до́ вѣка . и҆ а́ще и҆ ѿиметъ б҃ъ врагѝ двд҃вы , когождо ѿ лица̀ ꙁемлѝ . да ѻ҆брѧ́щетсѧ и҆́мѧ и҆ѻ҆а̑наѳа́не в домꙋ̀ двд҃вѣ · И҆ сътворѝ ꙁавѣт́ъ и҆ѻ҆анаѳа́нъ съ до́момъ двд҃вымъ гл҃ѧ . і҆ и҆ꙁы́щетъ г҃ь врагѝ двд҃вы · И҆ приложѝ и҆ѻ҆а̑наѳа́нъ клѧ́тисѧ двд҃ви . ꙗ҆́ко въꙁлюбѝ дш҃ꙋ любѧ́щꙋю е҆го · И҆ рече и҆ѻ҆а̑наѳа́нъ къ немꙋ̀ . ѹ́тро е҆сть но́во мѣ́сѧчїе , и҆ въспомѧне́шисѧ ꙗ҆́ко пра́ꙁно бꙋдетъ сѣде́нїе твоѐ · Ты̑ же премеⷣли́ши тр҄и дн҃и . и҆ пребꙋ́деши на мѣ́стѣ твоеⷨ и҆дѣж́е съкры́ешисѧ въ дн҃ь дѣла́нїѧ . и҆ сѧ́деши при ѻ҆рга́вѣ ѻ҆́номъ · И҆ а́ꙁъ тре́тїѧго дн҃е и҆ꙁыидꙋ̀ стрѣлѧ́ючи стрѣла́ми , и҆ стрѣлю̀ до а҆магъга́рїѧ · И҆ посе́мъ послю̀ ѻ҆́трока гл҃ѧ , и҆дѝ и҆ ѻ҆брѧ́щи м҄и стрѣлꙋ̀ , и҆ а́ще рекꙋ̀ ѻ҆́трокꙋ бли́ꙁъ е҆сть стрела̀ ѿ тебѐ , и҆ ꙁд̑ѣ воꙁми ю҆̀ и҆ т҄ы и҆ди къ мнѣ бꙋ́ди раꙁꙋмѣва́ѧ ꙗ҆́ко ми́ръ тебѣ , и҆ нѣ́сть т҄и лꙋка́вно , жи́въ г҃ь · А҆ще же та́ко рекꙋ̀ ю҆́ноши подалеи стрела̀ ѿ тебѐ , и҆ по тѣхъ т҄о , и҆дѝ ꙗ҆́ко посла̀ т҄ѧ г҃ь , и҆ гл҃ы ꙗ҆́же а҆ꙁъ гл҃ахъ и҆ т҄ы , с҄е г҃ь свѣдѣтель есть межи тобо́ю и҆ мно́ю до́ вѣка · И҆ съкры́сѧ двⷣъ на селѣ . и҆ прїиде новомѣ́сѧчїе . и҆ прїиде цр҃ь на трапе́ꙁꙋ ꙗ҆́сти · И҆ сѣ́де цр҃ь на сѣ́далищи свое̑мъ ꙗ҆́коже и҆ прⷵно , на сѣ́далищи при стѣнѣ . и҆ прежде варѝ и҆ѻ҆а̑наѳа́на . и҆ сѣ́де а҆вени́ръ ѿ въꙁ̾гла́вница саѹ́лѧ . и҆ пра́ꙁно бы́сть мѣ́сто двд҃во · И҆ не гл҃а саѹ́лъ ничто́же в то́и дн҃ь . помы́сли б҄о в себѣ ꙗ҆́ко сего̀ ра́ди с на́ми не сѧ́де поне́же нечи́стъ е҆сть и҆ ꙁанѐ не ѻ҆чи́стисѧ · И҆ бы́сть наѹ́трїѧ мцⷵа , в дн҃ь , в҃ , та́кожде пра́ꙁно бысть мѣ́сто двд҃во , и҆ рече саѹ́лъ къ и҆ѻ҆а̑наѳа́нꙋ сн҃ꙋ свое̑мꙋ . чт҄о сѐ не прїиде сн҃ъ і҆е̑с̾се́ѻ҆въ ни вчера̀ ни днⷵе на трапе́ꙁꙋ · И҆ рече и҆ѻ҆а̑наѳа́нъ къ саѹ́лꙋ  , проси́сѧ ѹ҆ менѐ дв҃дъ въ виѳлеѻ́мъ гра́дъ свои и҆тѝ · И҆ рече пꙋстѝ м҄ѧ нн҃ѣ въ виѳлеѻⷨ ꙗ҆́ко жрьтва колѣ́на на́шего въ́ градѣ е҆сть . ꙁаповѣ́даша б҄о м҄и бра́тїѧ моѧ̀ . и҆ нн҃ѣ ѻ҆брѣто́хъ л҄и блгⷣть преⷣ ѻ҆чи́ма твои́ма да и҆дꙋ̀ нн҃ѣ , и҆ ѹ҆ꙁрю̀ бра́тїю мою̀ . сего ра́ди не прїиде на трапе́ꙁꙋ цр҃евꙋ · И҆ раꙁгнѣ́васѧ гнѣ́вомъ саѹ́лъ на и҆ѻа̑наѳа́на ѕѣ́ло . и҆ реⷱ‍҇ е҆мꙋ сн҃е мт҃рїи са́мо ѻ҆сла́бленыхъ . не вѣ́дѣ ли б҄о ꙗ҆́ко прича́стникъ сн҃ꙋ і҆е̑с̾се́ѻвꙋ е҆си . въ срамотꙋ̀ твою , и҆ въ бестꙋ́дїе ѿкрове́нїѧ мт҃ри твое̑ѧ · Ꙗ҆́ко въ вс҄ѧ дн҃и ѻ҆ка́нныи , сн҃ъ і҆е̑с̾се́ѻ҆въ е҆же жи́ти и҆́мать на ꙁемлѝ . не ѹ҆крѣпи́шисѧ т҄ы ни црⷵтво твоѐ . нн҃ѣ ѹ҆бо посла́въ поимѝ къ мнѣ , ꙗ҆́ко сн҃ъ смр҃ти е҆сть се́и . и҆ ѿвѣща̀ и҆ѻ҆а̑наѳа́нъ саѹ́лꙋ ѿц҃ꙋ свое̑мꙋ , и҆ реⷱ‍҇ ꙁа чт҄о ѹ҆мира́етъ чт҄о сътворѝ . и҆ вꙁѧ́тъ саѹ́лъ ѻ҆рꙋж́їе на и҆ѻа̑наѳа́на да и҆̀ ѹ҆мрьтви́тъ , и҆ раꙁꙋмѣ и҆ѻ҆а̑наѳа́нъ , ꙗ҆́ко ѹ҆́же съврьши́сѧ ѕло́ба ѿц҃а е҆го , да ѹ҆мрътви́тъ дв҃да · И҆ въско́чи и҆ѻа̑наѳа́нъ съ гнѣ́вомъ гнѣ́ваѧсѧ ѿ тра́пеꙁы . и҆ не ꙗ҆́сть хлѣ́ба въ дн҃ь вторы́и мцⷵа , ꙗ҆́ко жа́лоба по дв҃дѣ . ꙗ҆́ко съвръшѝ ѕло́бꙋ ѻ҆ не́мъ ѿц҃ъ е҆го · И҆ бы́сть ꙁаѹ́тра . і҆ и҆ꙁы́иде и҆ѻ҆а̑наѳа́нъ на село̀ , ꙗ҆́же ꙁаповѣд̑а ѻ҆ свѣдѣ́нїи двд҃вѣ . и҆ ѻ́трокъ ма́лъ с ни́мъ · И҆ рече ѻ҆́трокови , и҆ течѝ и҆ ѻ҆брѧ́щи ми стрелы̀ ꙗ҆́же а҆ꙁъ стрѣлѧ́ю . и҆ ѻ́трокъ течѐ , принестѝ ю҆̀ , и҆ ѻ́нъ стрелѝ стрело́ю , ꙁа него̀ . и҆ прїиде ѻ҆́трокъ до мѣ́ста стрелы̀ и҆дѣж́е стрели́лъ и҆ѻа̑наѳа́нъ . и҆ въꙁопѝ и҆ѻа̑наѳа́нъ въ слѣдъ ѻ҆́трока свое̑го . і҆ и҆ рече та́мо стрела̀ ѿ тебѐ  · И҆ па́ки въꙁопѝ и҆ѻа̑наѳа́нъ въ слѣ́дъ ѻ҆́трока свое̑го . и҆ рече потщи́сѧ ско́ро и҆ не ꙁамедлѝ . и҆ събра̀ ѻ҆́трокъ и҆ѻа̑наѳа́нꙋ стрѣ́лы , и҆ принесѐ ѧ҆̀ къ господи́нꙋ свое̑мꙋ · И҆ ѻ́трокъ не свѣдѧ́ше ничт҄оже . ра́ꙁвѣ и҆ѻа̑наѳа́нъ и҆ дв҃дъ , свѣдѧ́ше гл҃ы · И҆ ѿда̀ и҆ѻ҆а̑наѳаⷩ‍҇ ѻ҆рꙋж́їе своѐ ѻ҆́трокꙋ свое̑мꙋ . и҆ реⷱ‍҇ ѻ҆́трокꙋ с҄и , и҆дѝ и҆ ѿнесѝ во́ грⷣа · Ꙗ҆́коже и҆́де ѻ҆́трокъ , и҆ дв҃дъ въста̀ ѿ е҆рга́ва . и҆ паⷣ на́ ꙁемлю поклони́сѧ е҆мꙋ три́жды . и҆ ѻ҆блобыꙁа́стасѧ ко́ждо  . и҆ пла́касѧ ко́ждо по и҆́скренемъ с҄и , до сконча́нїѧ вели́ка · И҆ рече и҆ѻ҆а̑наѳа́нъ дв҃дꙋ , и҆дѝ с ми́ромъ . ꙗ҆́коже клѧ́ховѣсѧ м҄ы ѻ҆́ба и҆́менемъ гн҃имъ гл҃юще . г҃ь е҆сть свѣдѣтель междꙋ мно́ю и҆ тобо́ю , и҆ междꙋ сѣменемъ твои̑мъ и҆ междꙋ сѣменем̾ мои̑мъ до́ вѣка · И҆ въста́въ дв҃дъ и҆ ѿи́де , и҆ѻа̑наѳа́нъ вні́иде во́ грⷣа ·
Глⷡ‍҇а , к҃а · И прїиде дв҃дъ въ цр҃ковь къ а҆вимеле́хꙋ і҆е̑ре́ю . і҆ и҆ꙁы́иде а҆вимеле́хъ въ срѣте́нїе е҆мꙋ . и҆ речѐ е҆мꙋ чт҄о с҄е ты̀ е҆ді́нъ е҆си , и҆ нѣсть никогоⷤ‍ⷷ с тобо́ю · И҆ речѐ дв҃дъ і҆е̑ре́ѻ҆ви цр҃ь ꙁаповѣ́да м҄и гл҃ъ дне́сь , и҆ рече къ мн҄ѣ , никто́же да не раꙁꙋмѣ́ет̾ гл҃а е҆гоже а҆ꙁъ ради пꙋща́ю т҄ѧ . и҆ ѻ҆ неⷨже а҆ꙁъ ꙁаповѣ́даю ти и҆ ѻ́троки ѻ҆ста́вихъ . на мѣсте гл҃емемъ е҆мъмо́нмъ · И҆ нн҃ѣ е҆́сть л҄и гдѣ ѹ҆ тебѐ , е҃ хлѣбъ да́ждь м҄и е҆ли́ко и҆́маши · И҆ ѿвѣща̀ і҆е̑ре́и дв҃дви и҆ реⷱ‍҇ нѣ́сть хлѣбы про́сты ѹ҆ менѐ . н҄о сꙋть хлѣби ѹ҆ менѐ сщ҃ени . храни́ми тѣмъ , и҆же чи́сти сꙋть ѿ жеⷩ‍҇ и҆ тїи ꙗ҆дѧ́тъ ѧ҆̀ · И҆ ѿвѣща̀ дв҃дъ і҆ере́ѻ҆ви речѐ  . и҆ м҄ы е҆смы чи́сти ѿ же́нъ . ѿ тре́тїꙗ̑го дн҃е , и҆ до дн҃е , ѿне́лѣже и҆ꙁыидо́хомъ на пꙋт́ь . и҆ сꙋт́ь ѻ҆́троцы вс҄и чи́сти , и҆ пꙋт́ь се́и е҆сть чи́стъ . ꙁане ѻ҆ст҃ѧтсѧ дне́сь сосꙋдъ ради мои̑хъ · И҆ да́сть е҆мꙋ і҆ере́и а҆вимеле́хъ хлѣ́бы преⷣложе́ныѧ , ꙗ҆́ко не бѣ т҄ꙋ и҆́ного хлѣба тїи б҄о бѣхꙋ е҆ді́ни хлѣби прине́сени и҆хже вꙁѧ́ша преⷣ лице́мъ гн҃имъ . и҆ то́и да́сть ѧ҆̀ е҆мꙋ в то́и дн҃ь · И҆ б҄ѣ т҄ꙋ е҆ді́нъ ѻ҆́трокъ саѹ́ловъ въ дн҃ь ѻ҆́нъ , держа́и ю҆́ное ста́до преⷣ гм҃ъ . і҆ и́мѧ е҆мꙋ и҆дои́къ сѷринъ . старѣ́ишина ѿ па́стырь саѹ́ловыхъ . и҆ се́и пасѧ̀ м̾скѝ саѹ́ловы · И҆ рече дв҃дъ къ а҆вимеле́хꙋ . ви́ждь а҆ще е҆сть ꙁдѣ ѹ тебѐ копїѐ и҆ щи́тъ ꙗ҆́ко копїѧ̀ мое̑го ни ѻ҆рꙋжїѧ мое̑го не вꙁѧ́хъ съ собо́ю . ꙗ҆́ко цр҃во повеле́нїе напра́сно м҄и бѣ · И҆ рече і҆ере́и . с҄е копїе голиꙗ҆́да и҆ноплеме́нника е҆гоже т҄ы ѹ҆бѝ на ѹ҆до́лїи  , и҆ то̀ в ри́ꙁꙋ ѻ҆би́тое стоитъ ꙁа ст҃ою трапе́ꙁою . и҆ т҄о въꙁмѝ а҆ще т҄и е҆сть на потре́бꙋ , нѣсть б҄о и҆́ного ꙁдѣ кромѣ сего̀ . и҆ реⷱ‍҇ дв҃дъ ꙗ҆́ко нѣсть и҆́но ѻ҆ба́че да́ждь м҄и е҆̀ . и҆ да́сть е҆мꙋ е҆̀ · И҆ въста́въ дв҃дъ в то́и дн҃ь , бѣжа̀ ѿ лица̀ саѹ́лова . и҆ прїиде дв҃дъ къ а҆кхꙋсꙋ цр҃ю ге́ѳскꙋ , и҆ рѣша ѻ҆́троцы а҆кхꙋ́сови к немꙋ нѣсть л҄и се́и дв҃дъ бы́выи цр҃ь въ свое́и ꙁемлѝ , и҆ не семꙋ л҄и и҆ꙁыидо́ша проти́вꙋ же́ны ликꙋ́юще гл҃ѧ . побѣдѝ саѹⷧ‍҇ со ты́сѧщами свои́ми . а҆ дв҃дъ съ тма́ми свои́ми , и҆ положѝ дв҃дъ гласъ сїи на срⷣцы своеⷨ и҆ ѹ҆боꙗ҆́сѧ ѕѣло , а҆кхꙋса цр҃ѧ ге́ѳъска · И҆ и҆ꙁмѣни́сѧ лицѐ е҆мꙋ пред ниⷨ ѿ ѹ҆́жасти . и҆ претвори́сѧ въ дн҃ь то́и . и҆ бїꙗ҆́ше ѹ҆ вра́та гра́дꙋ ꙗ҆́ко въ тим̾па́нъ , и҆ тресѧ́ше рꙋка́ми свои́ми , и҆ падѐ ѹ҆ вра́тъ гра́дꙋ . и҆ сли́ны е҆го теча́ше по бра́дѣ е҆го · И҆ речѐ а҆кхꙋсъ къ ѻ҆́трокомъ свои̑мъ с҄е ви́дѣсте мꙋжа скꙋдна ра́ꙁꙋмом̾ почт҄о и҆̀ въведо́сте къ мн҄ѣ . е҆гда не и҆мѣхъ л҄и а҆ꙁъ тако́го мꙋжа того л҄и ради въведо́сте и҆̀ , да бѣснꙋе̑тсѧ предо мно́ю , а҆ще та́ко да не вхо́дитъ въ до́мъ мои и҆ ѿи́де дв҃дъ ѿтꙋ́дꙋ и҆ сп҃сесѧ ·
Глⷡ‍҇а , к҃в · И прїиде в пеще́рꙋ и҆а̑дала́мъскꙋ , и҆ слы́шавше бра́тїѧ е҆го и҆ до́мъ ѿц҃а е҆го , прїидо́ша к немꙋ̀ та́мо · И҆ събра́шасѧ к немꙋ̀ вс҄и сꙋщи въ бѣда́х̾ . и҆ вс҄и и҆же въ ѕлѣ , и҆ вс҄и и҆же в печа́леⷯ , и҆ бѣ и҆́ми ѻ҆блада́ѧи и҆ бѧ́ше с ни́мъ ꙗ҆ко , у҃ , мꙋжъ · И҆ ѿи́де дв҃дъ ѿтꙋдꙋ в масиѳа́ѳъ моа̑ви́тскїи . и҆ рече дв҃дъ къ цр҃ю моа̑ви́тскꙋ . да бꙋдетъ мои ѿц҃ъ , и҆ ма́ти моѧ ѹ҆ тебе ꙁдѣ , до́ндеже ви́жꙋ чт҄о сътвори́тъ мн҄ѣ б҃ъ · И҆ ѹ҆моли́сѧ цр҃ю моа̑виⷮскꙋ , и҆ пребыва́хꙋ ѹ҆ него̀ по вс҄ѧ дн҃и сꙋщи дв҃дꙋ въ ѻ҆́бласти то́и · И҆ рече га́дъ пррⷪ‍҇къ къ дв҃дꙋ . не сѣдѝ въ ѻ҆́бласти се́и , повста́въ и҆дѝ въ ѻ́бласть і҆ѹ́динꙋ і҆ и́де дв҃дъ . и҆ пришеⷣ и҆ сѣде въ́ градѣ сири́хъ · И҆ слы́ша саѹ́лъ . ꙗ҆́ко ꙗ҆ви́сѧ дв҃дъ и мꙋжи и҆же с нимъ , и҆ саѹ́лъ сѣдѧ́ше на хо́лмѣ на столѣ в ра́мѣ , и҆ копїѐ в рꙋкꙋ е҆го , и҆ вс҄и ѻ҆́троцы е҆го преⷣстоꙗ҆́хꙋ е҆мꙋ · И҆ реⷱ‍҇ саѹ́лъ къ ѻ҆́трокомъ свои̑мъ преⷣстоꙗ҆́щимъ е҆мꙋ слы́шите нн҃ѣ сн҃ве венїа̑ми́новы а҆ще въи҆́стиннꙋ всⷨѣ вамъ . да́сть сн҃ъ і҆е̑с̾се́ѻ҆въ . се́ла и҆ виногра́ды , и҆ поста́витъ в҄ы всѝ со́т̾ники , и҆ ты́сꙋщники · Ꙗ҆́ко вс҄и съгласи́стесѧ на́ мѧ и҆ никто́же васъ не повѣ́дае̑тъ м҄и ѻ҆ немъ ничто́же положѝ ꙁавѣтъ сн҃ъ мои съ сн҃омъ і҆е̑с̾се́ѻвымъ , и҆ нѣсть ѿ ва́съ ни е҆ді́нъ болѧ̀ со мно́ю и҆ въꙁвѣстѝ въ ѹ́ши моѝ . ꙗ҆́ко въꙁдви́же сн҃ъ мои раба̀ мое̑го на́ мѧ врага до дне́шнѧго дн҃е · И҆ ѿвѣща̀ дои́къ сѷринъ пасы́и м̾скѝ саѹ́лѧ и҆ стоꙗ҆́ше в т҄о вре́мѧ со рабы̀ саѹ́ловы , и҆ рече ви́дѣхъ сн҃а і҆ес̾се́ѻва пришеⷣша въ цр҃ковь къ а҆вимеле́хꙋ сн҃ꙋ а҆хи́товꙋ і҆е̑ре́ю · И҆ въпроша̀ и҆̀ б҃а ради , и҆ бра́шно вдасть е҆мꙋ , и҆ копїѐ голїꙗ҆́дово и҆ноплеме́нника вда́сть е҆мꙋ , и҆ посла̀ цр҃ь приꙁва́ти а҆вимеле́ха сн҃а а҆хи́това , и҆ вс҄ѧ сн҃ы ѿц҃а е҆го , і҆е̑ре́ѧ ѿ но́мвы . и҆ прїидо́ша вс҄и къ цр҃ю . И҆ рече саѹ́лъ . послꙋшаи ѹ҆бо сн҃ꙋ а҆хи́товъ . и҆ рече с҄е аⷥ гл҃и гн҃е · И҆ рече е҆мꙋ па́ки саѹ́лъ чт҄о помы́сли на́ мѧ т҄ы и҆ сн҃ъ і҆е̑с̾се́ѻ҆въ , ꙗ҆ко вда̀ е҆мꙋ хлѣбъ и҆ копїѐ . и҆ въпроси́лъ е҆си б҃а ра́ди е҆го . положи́ти е҆го на́ мѧ врага̀ до дне́шнѧго дн҃е . и҆ рече а҆вимеле́хъ цр҃ю  , т҄о кто е҆сть въ всѣ́хъ рабехъ твои̑хъ вѣреⷩ‍҇ ꙗ҆́коже дв҃дъ и҆ ꙁѧ́ть цр҃евъ . и҆ кн҃ꙁь всѣмъ ꙁа́поведемъ твои̑мъ , и҆ сла́венъ в домꙋ̀ твое̑мъ · И҆л҄и мни́ши дне́сь наче́нша м҄ѧ моли́тисѧ ѻ҆ нем̾ къ б҃ꙋ , н҄и ѹ҆бо да не въꙁложи́ши цр҃ю на раба̀ свое̑го слове́съ сихъ . и҆ на ве́сь до́мъ ѿц҃а мое̑го ꙗ҆ко не вѣде ра́бъ твой сего словесѐ ни ма́ла ни вели́ка , и҆ рече цр҃ь саѹ́лъ смр҃тїю да ѹ҆́мреши а҆вимеле́хъ т҄ы , и҆ весь до́мъ ѿц҃а твое̑го · И҆ реⷱ‍҇ цр҃ь ры́щꙋщиⷨ преⷣ ним̾ . и҆ преⷣстоащиⷨ преⷣ ниⷨ приведите і҆ и҆ꙁбїите і҆ере́ѧ гн҃ѧ . ꙗ҆́ко рꙋка̀ иⷯ съ дв҃дом и҆ ксемꙋ раꙁꙋмѣ́вше ꙗ҆́ко бѣжи́тъ дв҃дъ . и҆ не въꙁвѣсти́ша въ ѹ́шїю мою , и҆ не хотѧ́хꙋ ѻ҆́троцы цр҃евы въꙁложи́ти рꙋкъ свои̑хъ насопротиⷡ‍҇ і҆е̑ре́ѻ҆мъ бж҃їимъ · И҆ рече цр҃ь дои҆́кови въꙁврати́сѧ т҄ы и҆ срѧ́щи і҆е̑ре́ѧ . и҆ ѻ҆брати́сѧ дои́къ сѷринъ , и҆ ѹ҆бѝ і҆ере́ѧ гн҃ѧ в то́и дн҃ь , п҃ , и҆ е҃ мⷤꙋ . и҆ вс҄ѧ носѧ́щаѧ е҆фꙋдъ . и҆ ноⷨва́тъ гра́дъ і҆е̑ре́искїи , погꙋбѝ ѹ҆сты̀ ѻ҆рꙋжїѧ . ѿ мꙋжеска по́лꙋ и҆ до же́ньска , ѿ ѻ́трокъ и҆ до с̾сꙋщ́их̾ и҆ телѧ́тъ , и҆ ѻ҆се́лъ и҆ ѻ҆вча́тъ · И҆ гонꙁѐ е҆ді́нъ сн҃ъ а҆вимеле́ховъ , сн҃а а҆хи́това , и҆́мѧ е҆мꙋ а҆віа̑ѳа́ръ и҆ бѣжа въ слⷣѣ дв҃да . И҆ въꙁвѣстѝ а҆вїа̑ѳа́ръ дв҃дꙋ , ꙗ҆́ко ѹ҆бѝ саѹ́лъ вс҄ѧ і҆е̑реѧ гн҃ѧ · И҆ рече дв҃дъ къ а҆виа̑ѳа́рꙋ . ви́дѣхъ въ дн҃ь то́и , ꙗ҆́ко та́мо б҄ѣ дои́къ сѵ́ринъ . ꙗ҆́ко въꙁвѣща́ѧ въꙁвѣстѝ саѹ́лови . а҆ꙁъ е҆смь ви́ненъ ѻ҆ дш҃ахъ до́мꙋ ѿц҃а твое̑го · Сѣдѝ ꙁд̑ѣ со мно́ю не бо́исѧ . ꙗ҆́ко и҆дѣж́е а҆ще и҆щꙋ̀ дш҃и своеи мѣ́ста . въꙁыщꙋ̀ и҆ дш҃и твое́и . ꙗ҆́ко съхранеⷩ‍҇ бꙋдеши днеⷵ со мно́ю ·
Глⷡ‍҇а , к҃г · И въꙁвѣсти́ша дв҃дꙋ гл҃юще се и҆ноплеме́нницы ѻ҆блего́ша кеи́ль , и҆ расхита́ютъ плѣ́нь . и҆ попераю̑тъ пло́ды · И҆ въпросѝ дв҃дъ г҃а гл҃ѧ , а҆ще шеⷣ и҆ꙁбїю̀ и҆ноплеме́нникы сїѧ , рече г҃ь и҆дѝ и҆ побѣди́ши и҆ноплеме́нники сїѧ , и҆ сп҃сеши кеи́ль · И҆ рѣша мꙋжи дв҃дви к немꙋ̀ , с҄е м҄ы ꙁд̑ѣ въ і҆ѹ҆де́и бои́мсѧ , ка́ко бꙋдеⷮ а҆ще и҆́демъ въ кеи́ль въ чревеса̀ и҆ноплеме́нникомъ вни́демъ · И҆ приложѝ е҆щѐ дв҃дъ въпроси́ти г҃а . и҆ ѿвѣща̀ е҆мꙋ г҃ь и҆ речѐ  . въста́ни и҆ сни́ди в кеи́ль , ꙗ҆́ко а҆ꙁъ нн҃ѣ предаю̀ и҆ноплеме́нники в рꙋцѣ твоѝ · И҆ и́де дв҃дъ и҆ мꙋжи е҆го с ни́мъ в кеи́ль . и҆ бра́шасѧ съ и҆ноплеме́нники . и҆ бѣжа́ша и҆ноплеме́нницы ѿ лица̀ двⷣва и҆ поꙗ҆́тъ ско́ты и҆хъ , и҆ пораꙁѝ иⷯ ꙗ҆ꙁвою вели́кою , и҆ сп҃се дв҃дъ живꙋщаѧ въ кеи́лѣ · И҆ бы́сть е҆гда бѣжа̀ а҆виа̑ѳа́ръ сн҃ъ а҆вимеле́ховъ къ дв҃дꙋ . и҆ сни́де и҆ се́и с ни́мъ в̾ кеи́лꙋ и҆мы́и е҆фꙋ́дъ в рꙋцѣ свое́й · И҆ въꙁвѣсти́сѧ саѹ́лꙋ , ꙗ҆́ко прїиде двⷣъ в кеи́лꙋ . и҆ рече саѹ́лъ , ꙗ҆́ко предаⷵ и҆̀ б҃ъ в рꙋцѣ моѝ , ꙗ҆́ко ꙁатвори́сѧ вшеⷣ въ градъ вра́ты и҆ верїа̑ми · И҆ ꙁаповѣда саѹ́лъ всѣмъ лю́демъ на́ брань сни́ти в кеи́лꙋ ꙗ҆́ти дв҃да и҆ мꙋжи е҆го · И҆ ѹ҆вѣсть с҄е дв҃дъ ꙗ҆́ко ѕл҄ѣ ѹ҆мы́сли ѻ҆ немъ саѹ́лъ , и҆ рече дв҃дъ къ а҆вїа̑ѳа́рꙋ жръцꙋ̀ , принесѝ е҆фꙋ́дъ гн҃ь · И҆ рече дв҃дъ г҃и б҃е і҆и̑л҃евъ , слы́ша ѹ҆слы́шалъ е҆сть ра́бъ твой . ꙗ҆́ко и҆́щетъ саѹⷧ‍҇ прїитѝ на кеи́лꙋ , растли́ти гра́да менѐ ради · Предадꙋтъ л҄и менѐ живꙋщ́їи в ке́и̑лѣ в рꙋцѣ саѹ́лови . и҆ нн҃ѣ а҆ще сни́детъ саѹ́лъ ꙗ҆́коже слы́шалъ е҆сть ра́бъ твой , г҃и бж҃е і҆и̑л҃евъ въꙁвѣстѝ рабꙋ̀ с҄и . и҆ рече г҃ь предадѧ́тъ т҄ѧ · И҆ въста́въ дв҃дъ и҆ мꙋжи е҆го с нимъ ꙗ҆́ко , х҃ , и҆ꙁыдо́ша и҆с кеи́лы . і҆ и҆дѧ́хꙋ а҆́може хотѧ́хꙋ , и҆ въꙁвѣсти́ша саѹ́лꙋ ꙗ҆́ко сп҃сесѧ дв҃дъ и҆с кеи́лы . и҆ ѹ҆ста́висѧ е҆ще и҆ не и҆ꙁы́иде · И҆ сѣде двⷣъ въ пꙋсты́ни в масе́рмѣ въ ѹ́ꙁинѣ и҆ сѣде въ пꙋсты́ни въ горѣ ꙁифо́рѣ в горѣ те́мнѣ въ ꙁемлѝ м̾гле́нѣ . і҆ и҆ска́ше е҆го саѹ́лъ въ вс҄ѧ дн҃и , и҆ не преда́сть е҆го б҃ъ в рꙋцѣ саѹ́ли · И҆ ви́дѣ дв҃дъ ꙗ҆́ко и҆схо́дитъ саѹ́лъ и҆ска́ти е҆го , и҆ бѧ́ше дв҃дъ въ ꙁеⷨли м̾гле́нѣ . и҆ ѻ҆бновле́нїе ꙁи́ѳовѣ · И҆ въста̀ и҆ѻ҆а̑наѳа́нъ сн҃ъ саѹ́ловъ і҆ и́де къ дв҃дꙋ въ ѻ҆бновле́нїе . и҆ въꙁ̾дви́же рꙋцѣ своѝ къ б҃ꙋ · И҆ рече к немꙋ не бо́исѧ ꙗ҆́ко не и҆́мать ѻ҆брѣстѝ тебѐ рꙋка̀ ѿц҃а мое̑го саѹ́ла . и҆ т҄ы и҆́маши црⷵтвова́ти въ і҆и̑л҃и . и҆ а́ꙁъ бꙋдꙋ по тебѣ дрꙋгїи . и҆ саѹ́лъ ѿц҃ъ мой вѣде та́ко · И҆ положи́ста ѻ҆́ба ꙁавѣтъ преⷣ гм҃ъ , и҆ сидѧ́ше дв҃дъ въ ѻ҆бновле́нїи , и҆ѻ҆а̑наѳа́нъ вни́де в до́мъ сво́й . И҆ и҆ꙁыидо́ша ꙁиѳѣ́и ѿ м̾гле́ныѧ ꙁемлѧ̀ к саѹ́лꙋ гл҃юще на хо́лмѣ · Вѣ́си л҄и ꙗ҆́ко дв҃дъ кры́е̑тсѧ в на́съ в махе́рѣ въ ѹ́ꙁинахъ в но́вѣи , на хо́лмѣ хела́тъстѣ , ѻ҆деснꙋю і҆е̑семо́на · И҆ нн҃ѣ е҆ли́ко по дш҃и цр҃евѣ е҆сть , да сни́детъ к на́мъ ꙁатворе́нъ б҄о е҆сть , и҆ та́ко мнѝ ꙗ҆ко в рꙋцѣ т҄и е҆сть · И҆ рече саѹ́лъ блⷵвени вы̀ гв҃и ꙗ҆́ко поболѣсте со мно́ю , и҆дѣте нн҃ѣ ѹ҆гото́вите и҆̀ , и҆ ктомꙋ̀ раꙁꙋмѣ́ите мѣсто е҆го , и҆дѣже е҆сть ста́нъ е҆го , та́мо ѹ҆бо и҆дѣте , е҆да ка́ко слꙋкꙋ́етъ · Но вы̀ вѣдѣте и҆ раꙁѹмѣ́ите ѻ҆ всѣхъ мѣстъ , и҆дѣже сѧ кры́е̑тъ и҆ въꙁврати́тесѧ къ мн҄ѣ , да на гото́во и҆дꙋ̀ с ва́ми а҆ще е҆сть и҆ поⷣ ꙁемле́ю и҆ꙁыска́ти и҆́мамъ его , и҆ въ всѣ́хъ ты́сꙋщахъ і҆ѹ́динахъ . И҆ въста́вше ꙁи́ѳѣ ѿ м̾гле́ныѧ и҆дѧ́хꙋ преⷣ саѹ́ломъ , дв҃дъ же и҆ мꙋжи е҆го бѧ́хꙋ въ пꙋсты́ни внꙋтренеи , при ве́черѣ ѻ҆деснꙋ́ю и҆есемо́на · И҆ и́де саѹ́лъ и҆ мꙋжи е҆го и҆ска́ти дв҃да и҆ въꙁвѣсти́ша с҄е дв҃дꙋ , и҆ сни́де в ка́мы и҆же бѣ въ пꙋсты́ни  , и҆ слы́шаⷡ‍҇ саѹ́лъ , и҆ гна̀ въ слⷣѣ дв҃да въ пꙋстыню внꙋт́ренюю · И҆ и҆дѧ́ше саѹⷧ‍҇ и҆ мꙋжи е҆го в ча́сть горы̀ тоѧ̀ , и҆ б҄ѣ дв҃дъ и҆ мꙋжи е҆го кры́ѧсѧ ѿ лица̀ саѹ́ла , саѹ́л же и҆ мꙋжи е҆го нападо́ша на дв҃да  , и҆ хотѣша ꙗ҆́ти и҆̀ · И҆ прїиде а҆́гг҃лъ къ саѹ́лꙋ гл҃ѧ , потщи́сѧ и҆ прїидѝ , ꙗ҆́ко прїидо́ша в ꙁемлю твою и҆ноплеме́нницы · И҆ въꙁврати́сѧ саѹ҆лъ , ꙗ҆ко ктомꙋ̀ не гонѝ дв҃да , і҆ и҆де на срѣте́нїе и҆ноплеме́нникомъ , сего ради наречесѧ мѣсто т҄о ка́мы раꙁдѣлныѝ , и҆ въста̀ дв҃дъ ѿтꙋдꙋ и҆ сѣде въ ѹ҆ꙁинаⷯ в га́ди ·
Глⷡ‍҇а , к҃д · И бы́сть е҆гда̀ въꙁврати́сѧ саѹ҆́лъ въспѧ́тъ ѿ и҆ноплеменникъ . и҆ въꙁвѣсти́ша е҆мꙋ гл҃юще , с҄е дв҃дъ б҄ѣ въ пꙋсты́ни гаⷣстѣи . и҆ поѧⷮ саѹ҆́лъ съ собо́ю , ҂г҃ , мꙋжъ , и҆ꙁбранны ѿ всего і҆и̑л҃ѧ . і҆ и҆де и҆ска́ти давы́да и҆ мꙋжь е҆го въ мѣсто саⷣде́емъ въ горꙋ̀ е҆леѻ́ню · И҆ прїидо́ша до стаⷣ пасо́мыⷯ пꙋте́мъ . и҆ бѣ т҄ꙋ верте́пъ и҆ саѹ҆́лъ вни́де да почїеⷮ т҄ꙋ . дв҃дъ же и҆ мꙋжи е҆го внꙋтрених̾ връте́пѣхъ сѣдѧ́хꙋ · И҆ рѣша мꙋжи дв҃дви к немꙋ̀ . с҄е дн҃ь то́й и҆же рече г҃ь тебѣ преда́ти врагы̀ твоѧ̀ в рꙋцѣ твоѝ . и҆ сътвори́ши и҆мъ ꙗ҆́ко бл҃го преⷣ ѻ҆чи́ма твои́ма · И҆ въста́въ дв҃дъ . и҆ ѿѧ́тъ въскри́лїе приѻ҆дѣва́ла саѹ́лѧ ѻ҆та́и · И҆ бы́сть по си́х и҆ въстопта̀ дв҃дꙋ срⷣце своѐ . ꙗ҆́ко ѿѧ́тъ въскри́лїе приѻ҆дѣва́ла саѹ҆́лѧ · И҆ рече дв҃дъ къ мꙋж́емъ своиⷨ не бꙋ́ди мн҄ѣ ничто́же ѿ г҃а . а҆ще сътворю̀ гла́съ се́и господи́нꙋ с҄и х҃ꙋ гн҃ю , и҆же въꙁдви́гнꙋти рꙋкꙋ мою̀ на́нь , ꙗ҆́ко х҃с гн҃ь е҆сть се́й · И҆ ѹ҆кротѝ дв҃дъ мꙋжа своѧ словесы̀ . и҆ не да́стъ и҆мъ ѹ҆би́ти саѹ҆́ла . и҆ въста̀ саѹ́лъ и҆ сни́де на пꙋть сво́и · И҆ и҆ꙁы́де дв҃дъ въ слѣдъ е҆го и҆ꙁ верте́па . и҆ въꙁопѝ дв҃дъ ꙁа ни́мъ гл҃ѧ . г҃и цр҃ю . и҆ ѻ҆ꙁрѣсѧ саѹ́лъ въ слⷣѣ е҆го . и҆ прекло́нъсѧ дв҃дъ до ꙁемлѧ̀ лице́мъ и҆ поклони́сѧ е҆мꙋ · И҆ рече дв҃дъ къ саѹ́лꙋ почт҄о послꙋша́еши словесѐ людїи гл҃ющъ . ꙗ҆́ко с҄е дв҃дъ и҆́щетъ дш҃а твое́ѧ · Се б҄о днⷵь ви́дѣста ѻ҆́чи твоѝ . ꙗ҆́ко преда́лъ т҄ѧ бѧ́ше г҃ь в рꙋ́цѣ моѝ въ вертепѣ . и҆ не помы́слихъ ѹ҆би́ти тебѐ , н҄о поми́ловахъ т҄ѧ . и҆ рѣхъ не прострꙋ̀ рꙋкѝ мое̑ѧ на г҃а мое̑го , ꙗ҆ко помаꙁа́нникъ е҆сть гн҃ь се́й · И҆ ви́ждъ въскри́лїе ѻ҆дѣѧ́ла свое̑го въ рꙋцѣ мое́и . а҆́ꙁъ ѿѧ́хъ въскры́лїе ѻ҆дѣѧ́ла твое̑го , и҆ не ѹби́хъ тебѐ . и҆ раꙁꙋмѣ́и и҆ ви́ждъ днⷵе ꙗ҆́ко нѣсть ѕло́би въ рꙋцѣ мое́и , н҄и бесче́стїѧ ни нена́висти , н҄иже съгрѣши́хъ к тебѣ . а҆ т҄ы и҆́щеши дш҃а мое̑ѧ и҆ꙁѧ́тї ю · да сꙋдиⷮ г҃ь межди мно́ю и҆ тобо́ю . и҆ да ѻ҆пра́вдитъ м҄ѧ г҃ь ѿ тебѐ , рꙋка̀ б҄о моѧ нѣсть на́ тѧ · Ꙗ҆́коже гл҃етъ при́тча пр́ьваѧ , ѿ беꙁако́н̾никъ , и҆ꙁы́детъ престꙋпле́нїе , н҄о рꙋка̀ моѧ нѣсть на́ тѧ · И҆ нн҃ѣ цр҃ю і҆и̑л҃евъ въ слѣдъ кого̀ т҄ы ходи́ши , и҆л҄и по ко́мъ го́ниши въслѣдъ л҄и ѱа̀ ѹ҆мръша , и҆л҄и въ слⷣѣ блохы̀ е҆ді́ноѧ · да бꙋ́дет̾ г҃ь сꙋдїѧ и҆ ѿвѣтни́к̾ , ме́ждꙋ мно́ю и҆ тобо́ю ви́ждъ г҃и и҆ сꙋдѝ сꙋ́домъ м҄и , и҆ ѿсꙋди м҄ѧ ѿ рꙋкѝ твое̑ѧ · И҆ бы́сть е҆гда̀ сконча̀ дв҃дъ гл҃ы сїѧ , гл҃ѧ къ саѹ́лꙋ . и҆ рече саѹ́лъ тво́и л҄и е҆сть с҄е гла́съ ча́до дв҃де , и҆ въꙁдви́же саѹ́л̾ глаⷵ свои , и҆ въспла́ка · И҆ рече дв҃дꙋ пра́веденъ е҆си т҄ы надо мно́ю . ꙗ҆́ко т҄ы въꙁда̀ м҄и бл҃га́ѧ , а҆́ꙁ же тебѣ въꙁ̾да́хъ ѕла́ѧ · И҆ т҄ы въꙁвѣсти м҄и днⷵь , и҆же сътвори м҄и бл҃гаѧ . е҆гда̀ б҄о предалъ м҄ѧ е҆сть г҃ь б҃ъ і҆и̑л҃евъ въ рꙋкꙋ твое̑ю , и҆ нѣси менѐ ѹ҆би́лъ · Ꙗ҆́коже а҆́ще кт҄о ѻ҆брѧ́щетъ врага̀ свое̑го въ печа́ли и҆ꙁведеⷮ и҆̀ въ пꙋть бл҃гъ . и҆ г҃ь въꙁдасть е҆мꙋ бл҃гыхъ ꙗ҆́коже т҄ы сътвориⷧ‍҇ е҆си днⷵь · И҆ нн҃ѣ с҄е а҆ꙁъ ви́дѣ ꙗ҆́ко цр҃юѧ црⷵтвова́ти и҆́маши . и҆ ста́ти и҆́мать въ рꙋцѣ твоѝ црⷵтво і҆и̑л҃ево . и҆ нн҃ѣ покленимисѧ гм҃ъ , ꙗ҆́ко не и҆скорени́ши сѣмени мое̑го по мнѣ . и҆ не погꙋби́ши и҆́мени мое̑го ѿ до́мꙋ ѿц҃а мое̑го · И҆ клѧ́тсѧ дв҃дъ саѹ́лови . і҆ и́де саѹ́лъ на мѣсто своѐ . дв҃дъ же и҆ мꙋжи е҆го въꙁыдо́ша въ срѣдꙋ тѣсноты̀ ·
Глⷡ‍҇а , к҃е · И ѹ́мре само́илъ , и҆ събра́сѧ ве́сь і҆и̑л҃ь . и҆ пла́кашесѧ е҆го и҆ погребо́ша и҆̀ в до́мꙋ е҆го въ саръмаѳе́мѣ . и҆ въста́въ дв҃дъ сни́де въ пꙋсты́ню маа́ню вънꙋтре́нюю · И҆ б҄ѣ чл҃къ въ маа́нѣ . и҆ ста́да е҆мꙋ своѧ на карми́лѣ , и҆ чл҃къ с҄и вели́къ ѕѣ́ло , и҆ сего ѻ҆вецъ б҄ѣ , ҂г҃ , а҆ ко́ꙁъ ҂а҃ . и҆ бы́сть е҆гда̀ стрижаще стада своѧ на каⷬ‍҇ми́лѣ · И҆мѧ́ же чл҃кꙋ нава́нъ , і҆ и́мѧ женѣ е҆го и҆а̑вигѣѧ , и҆ бѧ́ше жена̀ е҆го бл҃га и҆ смысле́на , и҆ въꙁоро́мъ ви́дѣти ѕѣ́ло добра̀ , а҆ мꙋжъ е҆ѧ̀ чл҃къ твръдъ , и҆ лꙋка́въ при всѣмъ , и҆ не ѻ҆бщи́въ · И҆ слы́ша дв҃дъ въ пꙋсты́ни , ꙗ҆́ко стрижетъ нава́нъ на каръми́лѣ ста́да своѧ · И҆ посла̀ дв҃дъ , і҃ , ѻ҆́троковъ , и҆ рече ѻ҆́трокомъ въꙁы́дѣте на карми́ль , і҆ и҆де́те къ нава́нꙋ и҆ въпроси́те и҆̀ ѿ менѐ с мироⷨ · Негли ꙁдра́въ е҆си и҆ до́мъ тво́и , и҆ вс҄ѧ твоѧ ꙁдра́ва л҄и сꙋть · И҆ нн҃ѣ ѹ҆бо слы́шꙋ ꙗ҆́ко стригꙋтъ пастꙋси твоѝ , и҆же бѣша с на́ми въ пꙋсты́ни , и҆ не въꙁбра́нихомъ и҆мъ , и҆ не сътвори́хомъ ничесо́же въ вс҄ѧ дн҃и , е҆гда бѣша на карми́лѣ · Въпросѝ ѻ҆́троки своѧ , и҆ въꙁвѣстѧ́т̾ ти , и҆ ѻ҆брѣто́шасѧ ѻ҆тро́цы твоѝ съ радостїю преⷣ ѻ҆чи́ма твои́ма . ꙗ҆́ко въ дн҃ь бл҃гъ прїидо́хоⷨ , т҄о да́ же нн҃ѣ сн҃ови твое̑мꙋ дв҃дꙋ , е҆же а҆́ще хо́щеши · И҆ прїидо́ша ѻ҆́троцы дв҃дви и҆ гл҃аша словеса̀ с҄и къ нава́нꙋ . и҆ вс҄ѧ гл҃ы сїа и҆менеⷨ дв҃двыⷨ · И҆ въско́чи наваⷩ‍҇ ѿвѣща ѻ҆́трокоⷨ двⷣвыⷨ рекъ . чт҄о еⷵ двⷣъ и҆л҄и чт҄о е҆сть сн҃ъ і҆е̑с̾сеѻⷡ‍҇ . днⷵь ѹ҆множе́ни сꙋть рабѝ , ѿходѧ́ще ко́жⷣо ѿ лица̀ господи́на свое̑го , и҆ воꙁмꙋ̀ хлѣба и҆ вина̀ и҆ ꙁакла́нїа моѧ̀ ꙗ҆́же ꙁаклаⷯ стригꙋщиⷨ моѧ̀ ѻ҆́вца . то та̀ л҄и даⷨ мꙋжеⷨ иⷯже не вѣ́дѣ ѿкꙋ́дꙋ сꙋть · И҆ въꙁврати́шасѧ ѻ҆́троцы дв҃дви пꙋтемъ свои̑м̾ . и҆ въꙁвра́щ̾шесѧ прїидо́ша и҆ въꙁвѣсти́ша дв҃дꙋ по гл҃ꙋ семꙋ̀ · И҆ рече дв҃дъ мꙋж́емъ своиⷨ , ѻ҆поѧ́шисѧ ко́ждо ваⷵ ѻ҆рꙋжїемъ своиⷨ і҆ и҆до́ша въ слⷣѣ дв҃дъ . ꙗ҆́ко у҃ , мⷤꙋ . а҆ с҃ и҆хъ ѻ҆ста̀ ѹ҆ сосꙋдовъ · И҆ а҆вигѣѝ женѣ нава́новѣ повѣ́да е҆ді́нъ ѻ҆́трокъ гл҃ѧ . с҄е присыла̀ дв҃дъ послы̀ ѿ пꙋсты́нѧ блⷵви́ти господи́на на́шего . н҄о ѻ҆́нъ ѹ҆врати́сѧ ѿ ниⷯ · Сїи же мꙋж́и бла́ѕи бѣша на́мъ ѕѣ́ло , и҆ не въꙁбранѧ́хꙋ на́м̾ ѕѣ́ло , н҄и сътвори́ша н҄ы ѕл҄а ничт҄оже въ вс҄ѧ дн҃и в нѧ́же бѣхоⷨ с ни́ми · И҆ сꙋщиⷨ наⷨ т҄ꙋ , ꙗ҆́ко стѣны бѣша ѻ҆ наⷵ , въ нощѝ и҆ въ дн҃и по вс҄ѧ дн҃и сꙋщиⷨ с ни́ми , на селѣ пасꙋщ́е ста́да · А҆ нн҃ѣ раꙁꙋмѣи и҆ ви́ждъ т҄ы чт҄о сътвори́ши ꙗ҆́ко съверши́сѧ вс҄ѧ ѕло́ба господи́на на́шего , и҆ на домꙋ̀ е҆го . и҆ семꙋ̀ глаⷣнꙋ сꙋщꙋ , нел̾ꙁѣ гл҃ати к немꙋ̀ · И҆ пот̾щасѧ а҆вигѣѧ́ . и҆ вꙁѧ̀ , с҃ , хлѣбъ и҆ дв҄ѣ корча́ѕѣ вина̀ , и҆ е҃ , ѻ҆́венъ  , и҆ е҃ , хлѣбъ смида́ленъ чи́стъ , и҆ ко́шницꙋ гро́ꙁдїѧ , и҆ с҃ , вѧ́ꙁаницъ смо́квеи , и҆ въꙁложѝ на ѻ҆слѧ́та · И҆ рече къ ѻ҆́трокомъ своиⷨ пои̑дѣте предо мно́ю , и҆ с҄е а҆́ꙁъ въ слⷣѣ ваⷵ и҆дꙋ̀ . и҆ мꙋжꙋ свое̑мꙋ с҄и не въꙁвѣстѝ · И҆ бы́сть е́й въсѣд̾ше на ѻ҆слѧ̀ . і҆ и҆сходѧ́щꙋ въ часть горы̀ . и҆ с҄е дв҃дъ и҆ мꙋжи е҆го и҆дꙋще сꙋпроти́въ е́й , и҆ та̀ срѣте ѧ҆̀ · И҆ рече дв҃дъ до́брѣ сп҃се непра́веⷣника . а҆́ꙁъ б҄о всѧ̀ съхраниⷯ нава́нꙋ въ пꙋсты́ни . и҆ не помы́слиⷯ поꙗ҆́ти ничт҄оже ѿ всего е҆мꙋ̀ . и҆ въꙁда́сть м҄и ѕла́ѧ въꙁ̾ бл҃гаа · Се̑ же сътворѝ б҃ъ двⷣви и҆ с҄и приложѝ . а҆́ще ѻ҆ста́нетъ нѣ́что ѿ всего̀ нава́нꙋ . да́же и҆ до ѹ́тра ѹ҆ви́ди ꙗ҆же полꙋчѝ · И҆ ѹ҆ви́дѣ а҆вигѣ́ѧ дв҃да . и҆ потщаⷡ‍҇шисѧ ско́чи съ ѻ҆слѧ́те . и҆ падѐ преⷣ дв҃доⷨ  , и҆ поклони́сѧ е҆мꙋ до ꙁемлѧ̀ · И҆ посе́мъ падѐ преⷣ нога́ми е҆го . и҆ реⷱ‍҇ , на мн҄ѣ вина с҄и господи́не  , моа̀ е҆сть непра́вда . а҆́ще вели́ши да гл҃етъ раба̀ твоа̀ въ ѹ́ши твоѝ , и҆ послꙋшаи словесъ рабы̀ твое́ѧ · Не положѝ господи́не на срⷣцы свое̑мъ ничесо́же , чл҃ка сего̀ ра́ди глⷣаствꙋю́щаго . ꙗ҆ко б҄о и҆́мѧ е҆мꙋ та́ко и҆ е҆сть нава́нъ б҄о е҆сть и҆́мѧ е҆мꙋ и҆ нѣсть смы́сла в неⷨ , а҆́ꙁ же раба̀ твоа̀ не вѣ́да ѻ҆́троⷦ‍҇ твоиⷯ господи́на мое̑го ꙗ҆́же е҆си посла̀ · И҆ нн҃ѣ господи́не мо́и живъ г҃ь и҆ жива дш҃а твоѧ̀ , ꙗ҆ко въꙁ̾бранѝ т҄и г҃ь . да прїидеши на кро́вь непови́ннꙋ , и҆ сп҃се рꙋ́кꙋ свою самъ . и҆ нн҃ѣ да бꙋдꙋⷮ ꙗ҆́ко и҆ нава́нъ вра́ѕи твоѝ и҆́щꙋще господи́нꙋ мое̑мꙋ ѕл҄а · И҆ нн҃ѣ воꙁмѝ принесе́нїе с҄е е҆же бѣ принесла̀ раба̀ господи́нꙋ свое̑мꙋ . и҆ даждъ ѻ҆́трокоⷨ преⷣстоа́щимъ господи́нꙋ мое̑мꙋ · ѿи̑мѝ нн҃ѣ непра́вдꙋ рабы̀ твое́ѧ . ꙗ҆́ко творѧ̀ сътвори́тъ г҃ь до́мъ вѣренъ господи́на мое̑го . ꙗ҆ко бра́нїю господи́на мое̑го г҃ь побо́ретъ , и҆ ѕло́ба не ѻ҆брѧ́щет̾сѧ въ тебѣ нико́лиже · А҆́ще же и҆ въста̀ чл҃къ гонѧ́и тѧ , и҆́ща дш҃а твое́ѧ . и҆ е҆сть дш҃а господи́на мое̑го привѧ́ꙁана при ѹ́ꙁомъ живы́мъ ѿ г҃а б҃а , и҆ дш҃ꙋ врага̀ своеⷢ‍҇ ѹ҆раꙁи́ши пра́щею  · И҆ бꙋдетъ е҆гда̀ сътвори́тъ г҃ь господи́нꙋ мое̑мꙋ вс҄ѧ е҆ли́ко гл҃а бл҃го тебѣ . и҆ съвръшиⷮ т҄ѧ г҃ь на влⷣчество въ і҆и̑л҃и . и҆ не бꙋдетъ с҄е на ме́рꙁость и҆ на собла́ꙁнь срⷣцꙋ господи́на мое̑го , е҆же и҆ꙁлїа́ти кро́вь непови́ннꙋ беꙁꙋма̀ . и҆ сп҃си рꙋкꙋ свою̀ господи́нꙋ мое̑мꙋ . и҆ да ѹ҆бла́житъ г҃ь господи́на мое̑го . и҆ помѧне́ши рабꙋ̀ свою ѹ҆блажи́ти ю҆̀ · И҆ реⷱ‍҇ дв҃дъ къ а҆вигѣ́и . блⷵвеⷩ‍҇ г҃ь б҃ъ і҆ил҃евъ , и҆же посла̀ т҄ѧ днⷵь на срѣте́нїе м҄и . и҆ блⷵвеⷩ‍҇ совѣтъ тво́и . и҆ блⷵве́на т҄ы ѹ҆ставле́ши м҄ѧ въ дн҃ь сїи . во́ньже не прїити м҄и на проли́тїе кро́ви , и҆ спⷵти м҄и рꙋкꙋ свою̀ · Ѡ҆ба́че жиⷡ‍҇ г҃ь б҃ъ і҆и҃леⷡ‍҇ , и҆же въꙁбрани́ ми днⷵь ѕл҄а не сътвори́ти . а҆́ще б҄о бы̀ не пот̾щасѧ на срѣтенїе м҄и . тогда̀ рѣ́хъ , а҆ще кт҄о ѻ҆скꙋдѣе̑тъ м҄и ѿ нава́на . ѹ҆тро до́ свѣта полꙋчи́та ви́димоѐ · И҆ прїѧⷮ дв҃дъ ѿ рꙋкꙋ е҆ѧ вс҄ѧ ꙗ҆́же принесѐ е҆мꙋ и рече е́й и҆дѝ с ми́ромъ в до́мъ сво́и , ꙗ҆́ко послꙋшахъ гла́са твое̑го , и҆ въꙁлюби́хъ лицѐ твое . і҆ и́де а҆вигѣѧ́ къ наванꙋ , и҆ се́й и҆мѣа́ше пи́ръ в домꙋ̀ свое̑мъ , ꙗ҆́ко пи́ръ цр҃евъ , и҆ срⷣце нава́ново веселѧ́сѧ бѣ в не́мъ , пїѧⷩ‍҇ б҄о бѧше ѕѣло . и҆ не въꙁвѣстѝ а҆вигѣ́ѧ нава́нꙋ гл҃а н҄и вели́ка н҄и ма́ла , до́ свѣта ѹ҆́тренѧго · И҆ бы́сть ꙁаѹ҆́тра ꙗ҆́ко и҆стреꙁви́сѧ нава́нъ ѿ вина̀ и҆ повѣ́да е҆мꙋ жена̀ е҆го вс҄ѧ гл҃ы сїѧ̀ , и҆ ѹ́мре срⷣце е҆го в неⷨ , и҆ то́й саⷨ бы́сть ꙗ҆́ко ка́мень · И҆ ꙗ҆́ко бы́сть де́сѧть дн҃ь , пораꙁѝ г҃ь нава́на и҆ ѹ́мре · И҆ слы́шавъ дв҃дъ и҆ рече , блⷵвеⷩ‍҇ г҃ь е҆же сꙋдѝ сꙋ́дъ поноше́нїа мое̑го ѿ рꙋкѝ нава́нѧ , и҆ раба̀ свое̑го въꙁдръжа̀ ѿ ѕла̀ , и҆ ѕло́бꙋ нава́ню въꙁврати г҃ь на главꙋ̀ е҆го . и҆ посла̀ дв҃дъ гл҃а къ а҆вигѣ́и , да поимꙋ̀ т҄ѧ себѣ въ женꙋ̀ · И҆ прїидо́ша ѻ҆́троцы двⷣви къ а҆вигѣ́и въ карми́лъ , и҆ рѣша е́й гл҃юще , дв҃дъ посла̀ н҄ы къ тебѣ да т҄ѧ по́иметъ себѣ въ женꙋ̀ · И҆ въста́вши поклони́сѧ до ꙁемлѧ̀ лице́мъ , и҆ ре́че с҄е раба̀ твоѧ̀ , ꙗ҆́ко и҆ раба̀ и҆же ѹ҆мыва́етъ но́гы ѻ҆́трокомъ твоиⷨ · И҆ въста̀ а҆вигѣѧ́ и҆ въсѣдъ на ѻ҆слѧ̀ и҆ е҃ , дв҃ць и҆дѧ́ше въ слѣ́дъ е҆ѧ̀ і҆ и҆дѧ́ше въ слѣ́дъ ѻ҆́трокъ дв҃двыхъ , и҆ бы́сть е҆мꙋ в̾ женꙋ̀ а҆вигѣѧ́ · И҆ по се́мъ и҆ нахина́мꙋ поѧ́тъ дв҃дъ ѿ і҆и̑л҃ѧ . и҆ бѣ́ста е҆мꙋ дв҃ѣ женѣ . саѹ́лъ да́сть мельхо́лꙋ дще́рь свою̀ женꙋ̀ дв҃двꙋ , ѳалтїю сн҃ꙋ ами́шꙋ , и҆же ѿ ро́м̾ма ·
Глⷡ‍҇а , к҃ѕ · И прїидо́ша ѕивѣ́и , ѿ м̾гле́ныѧ къ саѹ́лꙋ на хоⷧ‍҇мъ гл҃юще . не се́й л҄и дв҃двъ съкрыⷧ‍҇сѧ е҆сть ѹ҆ на́съ на хо́лмꙋ , и҆же въ е҆хала́ѳѣ противꙋ и҆е̑сѣмо́нꙋ · И҆ въста́въ саѹ҆́лъ и҆ сни́де въ пꙋсты́ню ꙁи́ѳъскꙋю . и҆ с ниⷨ , ҂г҃ , мꙋжъ и҆ꙁбра́нныⷯ ѿ і҆и̑л҃ѧ и҆ꙁы́идо́ша и҆ска́ти дв҃да въ пꙋсты́ню ꙁиⷴ‍҇скꙋ̀ · И҆ ста̀ саѹ́лъ ѻ҆́крⷵтъ хол̾ма хелаⷴ‍҇ска и҆же противꙋ и҆е̑семо́нꙋ при пꙋтѝ . и҆ дв҃дъ сѣдѧ́ше въ пꙋсты́ни и҆ ви́дѣ дв҃дъ ꙗ҆́ко приближи́сѧ саѹ́л̾ въ слⷣѣ е҆го в̾ пꙋсты́ню · И҆ посла̀ двⷣъ съꙁира́телѧ . и҆ раꙁꙋмѣвъ , ꙗ҆́ко приближа́етсѧ саѹ́лъ въ слⷣѣ е҆го , въ келаса́гъ · И҆ въста̀ двⷣдъ та́и . и҆ въни́де в мѣсто и҆дѣже почива́ше саѹⷧ‍҇ и҆ т҄ꙋ бѣше и҆ а҆вени́ръ сн҃ъ ни́ровъ , старѣ́и вое̑во́дѣ е҆го . и҆ саѹ҆́лъ спа́ше въ свѣтлѣи , и҆ лю́дїи по́лкы ѻ҆́крестъ е҆го · И҆ ѿвѣща̀ дв҃дъ и҆ рече къ а҆вимеле́хꙋ хет̾те́инꙋ . и҆ къ а҆ве́сꙋ сн҃ꙋ сарꙋи̑ѻ́вꙋ бра́тꙋ і҆ѻ҆а́влю . рекїи кт҄о вни́детъ со мно́ю къ саѹ́лꙋ въ по́лкъ . и҆ рече а҆ве́са а҆ꙁъ вни́дꙋ с тобо́ю · И҆ внидо́ста дв҃дъ и҆ а҆ве́са , въ во́ѧ но́щїю . и҆ с҄е саѹ҆́лъ б҄ѣ спѧ̀ въ свѣтлѣи . и҆ ко́пїѧ̀ е҆го въдрꙋже́на бѧ́хꙋ въ ꙁе́млю ѿ въꙁъгла́вїи е҆го , а҆вени́ръ же , и҆ во́и е҆го спа́хꙋ ѻ҆́крⷵтъ е҆го · И҆ рече а҆ве́са къ дв҃дꙋ , с҄е да́лъ ти е҆сть г҃ь днⷵь врага̀ твое̑го в рꙋцѣ твоѝ . и҆ с҄е да ѹ҆бїю и҆̀ . се б҄о ѻ҆рꙋж́їе е҆го кро́мѣ е҆го е҆сть , и҆ в̾торо́е не маха́ю на́нь · И҆ рече дв҃дъ къ а҆весѣ , не ѹ҆бива́и е҆го . ꙗ҆́ко кт҄о колѝ просте́ръ рꙋкꙋ на х҃а гн҃ѧ и҆ ѻ҆чи́стит̾сѧ · И҆ реⷱ‍҇ дв҃дъ жи́въ г҃ь , а҆́ще не г҃ь ниꙁложиⷮ е҆го . и҆л҄и дн҃ь е҆мꙋ пришелъ б҄ы , и҆ даб҄ы ѹ҆ме́рлъ , и҆л҄и въ бра́нь б҄ы прише́лъ , и҆ т҄ꙋ поги́блъ б҄ы . да не бꙋдетъ м҄и г҃и , наложи́ти рꙋ́кꙋ мою̀ на х҃а гн҃ѧ . и҆ нн҃ѣ воꙁмѝ ко́пїе ѿ въꙁъгла́вїѧ и҆ сосꙋдъ воⷣны́и , и҆ ѿи̑девѣ ѻ҆со́бѣ · И҆ вꙁѧтъ дв҃дъ ко́пїе и҆ сосꙋдъ воⷣны́и ѿ въꙁ̾гла́вїѧ е҆мꙋ , и҆ ѿи̑до́ста ѻ҆б҄а . и҆ не бѣ и҆же б҄ы раꙁꙋмⷧ‍҇ѣ и҆л҄и ви́дѣлъ ѧ҆̀ и҆ не бѧ́ше въста́ющаⷢ‍҇ нико́гоже , вс҄и бо спа́хꙋ . ꙗ҆ко со́нъ бѣ крѣ́покъ ѿ г҃а напа́лъ на́ нѧ · И҆ преше́дъ дв҃дъ на ѻ҆́нъ полъ и҆ ста̀ на версѣ горы̀ и҆ꙁдале́ча . и҆ вели́къ бѣ пꙋть межи и҆́ми · И҆ въꙁва̀ дв҃дъ лю́ди . и҆ а҆вени́рꙋ ѿвѣща̀ гл҃ѧ . не ѿвѣща́еши л҄и м҄и а҆вени́ре . и҆ ѿвѣща а҆вени́р̾ и҆ реⷱ‍҇ . кто т҄ы е҆си ꙁовы́и м҄ѧ · И҆ рече дв҃дъ къ а҆вени́рꙋ . не мꙋжъ л҄и е҆си т҄ы и҆ кт҄о подо́бенъ ти въ і҆и̑л҃и , и҆ почто̀ не храни́ши господи́на свое̑го цр҃ѧ , ꙗ҆́ко вни́де е҆ді́н̾ ѿ людїи ѹ҆би́ти господи́на твое̑го цр҃ѧ · И҆ не бл҃го с҄е е҆сть ѕѣл́о , е҆же сътвори жи́въ г҃ь , ꙗ҆́ко сн҃ове е҆сте смр҃ти вс҄и вы̀ не хранѧ́ще г҃а свое̑го цр҃ѧ х҃а гн҃ѧ . и҆ нн҃ѣ ви́ждь ѹ҆́же гдѣ е҆сть ко́пїе цр҃ево и҆ сосꙋдъ воⷣны́и , и҆же бѣ въ воꙁ̾гла́вїи гдѣ еⷵ · И҆ поꙁна̀ саѹ́лъ глаⷵ двⷣвъ . и҆ рече тво́и ли е҆сть гла́съ ча́до дв҃де , и҆ рече дв҃дъ , а҆́ꙁъ ра́бъ твои г҃и цр҃ю · И҆ па́ки реⷱ‍҇ дв҃дъ . почто̀ го́ниши раба̀ твое̑го г҃и цр҃ю · Ꙗ҆́ко чи́мъ т҄и съгрѣшиⷯ , и҆ ка́ѧ ѻ҆брѣтесѧ непра́вда въ мнѣ · То понѐ нн҃ѣ ѹ҆же да ѹ҆слы́шитъ г҃ь и цр҃ь гл҃ы раба̀ свое̑го . а҆́ще б҃ъ приво́дитъ т҄ѧ на́ мѧ . ꙗ҆́ко въꙁвели́чиⷮсѧ жрътва твоѧ̀ . а҆́ще л҄и сн҃ове чл҃чи про́клѧтїи с҄и преⷣ гм҃ъ . ꙗ҆́ко и҆ꙁгна́ша м҄ѧ днⷵь , не причасти́тисѧ въ жребїи гн҃ь . гл҃щей пои̑дѝ рабо́таи бо́гомъ чꙋж́димъ · И҆ нн҃ѣ да не паде́тъ кровь моѧ на́ ꙁемлю , преⷣ лицеⷨ гн҃емъ , ꙗ҆́ко и҆ꙁы́иде цр҃ь і҆и̑л҃ев̾ , і҆ и́щетъ дш҃а мое̑ѧ , и҆ гониⷨ е҆смь ꙗ҆́коⷤ‍ⷷ но́щныи вра́нъ скво́ѕѣ го́ры · И҆ рече саѹ́лъ съгрѣши́хъ , въꙁврати́сѧ ча́до дв҃де ꙗ҆́ко ктомꙋ̀ не сътворю т҄и ѹ҆́же ѕл҄а . ꙁане ѹ҆гото́вана е҆сть дш҃а моѧ̀ преⷣ ѻ҆чи́ма твои́ма въ дн҃ь с҄и ѻ҆сꙋжⷣенъ бѣ́хъ . и҆ не раꙁꙋмѣхъ мно́го ѕѣло · И ѿвѣща̀ дв҃дъ и҆ рече с҄е ко́пїе цр҃ево , и҆ да прїидетъ ѻ҆́троⷦ‍҇ е҆ді́нъ и҆ воꙁмеⷮ ѻ҆рꙋжїе · И҆ г҃ь ѻ҆брати́тъ кого́ждо по ѻ҆правданїемъ е҆го и҆ по вѣрѣ е҆го , ꙗ҆́коже преда̀ т҄ѧ г҃ь днⷵь в рꙋцѣ моѝ . и҆ не ра́чихъ въꙁложи́ти рꙋки мое̑ѧ на х҃а гн҃ѧ · И҆ с҄е ꙗ҆́ко въꙁвели́чисѧ дш҃а твоѧ̀ днⷵь , ѻ҆ си́хъ въ ѻ҆́чїю мое́ю та́ко да въꙁвели́чиⷮсѧ дш҃а моѧ̀ преⷣ гм҃ъ , и҆ покры́ет̾ м҄ѧ , і҆ и҆ꙁведе́т̾ м҄ѧ ѿ все́ѧ печали · И҆ рече саѹ́лъ къ дв҃дꙋ , блⷵве́нъ т҄ы ча́до и҆ творѧ́и сътвори́ши , и҆ могы́и въꙁ̾мо́жеши , и҆ ѿи́де дв҃дъ пꙋте́мъ свои́мъ , и҆ саѹ́лъ въꙁврати́сѧ на мѣ́сто своѐ ·
Глⷡ‍҇а , к҃ꙁ · И рече дв҃дъ въ срⷣцы свое̑мъ гл҃ѧ , нн҃ѣ приложиⷮмисѧ бы́ти въ дн҃ь е҆ді́нъ в рꙋкꙋ саѹ́лю . и҆ не бꙋдетъ м҄и бл҃го . а҆ще не и҆дꙋ̀ в ꙁе́млю и҆ноплеме́нничꙋ , и҆ т҄ꙋ и҆ꙁбꙋдꙋ е҆го , а҆ще по́слетъ саѹ́лъ и҆ска́ти менѐ въ всѧ̀ предѣлы і҆и̑л҃ѧ , и҆ сп҃сꙋсѧ и҆ꙁ̾ рꙋкѝ е҆го · И҆ въста́въ дв҃дъ , и҆ х҃ мꙋжъ и҆же с ни́мъ , і҆ и́де къ а҆кхꙋ́сꙋ сн҃ꙋ а҆ма́ховꙋ цр҃ю ге́ѳъскꙋ · И҆ пребы́сть ѹ҆ него самъ и҆ мꙋжи е҆го с ниⷨ и҆ до́мъ е҆го , и҆ ѻ́бѣ женѣ е҆го . а҆хиное́ми і҆и̑л҃ьтѧны́ни . и҆ а҆вигѣѧ́ и҆же бѣ жена̀ нава́на карми́льскаго · И҆ въꙁвѣсти́ша саѹ́лꙋ ꙗ҆́ко ѿбѣже дв҃дъ в ге́ѳы . и҆ не приложѝ ктомꙋ̀ саѹ́лъ и҆ска́ти дв҃да · И҆ рече дв҃дъ къ а҆кхꙋ́сꙋ а҆ще ѻ҆брѣтѐ ра́бъ твой ра́дость преⷣ ѻ҆чи́ма твои́ма . да дасѝ м҄и мѣсто е҆ді́но ѻ҆гра́дникъ на селѣ , и҆ сѧ́дꙋ т҄ꙋ . а҆ въскꙋ́ю седи́тъ ра́бъ твой въ гра́дѣ , црⷵтвꙋ́ющи с тобо́ю · И҆ да̀ е҆мꙋ въ дн҃ь то́и сикела́гъ , сего ра́ди бы́сть црⷵтвꙋ і҆ѹ́де́искꙋ сикела́гъ , до дне́шнѧго дн҃е . И҆ бы́сть число̀ дне́и . в нѧ́же сѣ́де дв҃дъ на селѣ и҆ноплемеⷩ‍҇ничи четы́ри мⷵцы · И҆ въсхожда́ше дв҃дъ и҆ мꙋжи е҆го , напада́хꙋ на вс҄ѧ гесѣры , и҆ на а҆м̾мали́киты . и҆ с҄е сѝ ꙁемлѧ̀ прилежа́ше ѿ ламосꙋ́ра . и҆ до ꙁемлѧ̀ е҆гѷпетъски · И побѣжⷣа́ша ꙁе́млю т҄ꙋ . и҆ не живѧше мꙋжеска по́лꙋ и же́ньска . пои̑ма́хꙋ ста́да и҆ бꙋ́иволицы , ѻ҆слѧ́та вельблю́ды и҆ ри́ꙁы . и҆ въꙁвраща́ющасѧ прихожда́хꙋ , къ а҆кхꙋ́сꙋ · И҆ рече а҆кхꙋ́съ къ дв҃дꙋ ка́мо вое̑ва́стѣ нн҃ѣ · И҆ рече дв҃дъ къ а҆кхꙋ́сꙋ . на ю҆́гъ і҆ѹ҆деѧ и҆ на ю҆́гъ и҆е̑ꙁме́ги . и҆ на ю҆́гъ кенеꙁїѧ · Ни мꙋжеска по́лꙋ и҆ же́ньска не живи́хомъ ꙗ҆́ко не въвестѝ в ге́ѳы гл҃ѧ , е҆гда ка́ко въꙁвестѧ́тъ в ге́ѳы на́ ны гл҃юще . ꙗ҆́ко с҄е дв҃дъ тво́ритъ . себѣ ѻ҆правда́нїе е҆го , вс҄ѧ дн҃и . в нѧ́же сѣде дв҃дъ на селѣ и҆ноплеме́нничи · И҆ ѹ҆вѣри́сѧ дв҃дъ а҆кхꙋ́сови ѕѣло гл҃ѧ . ѹ҆крѣпи́сѧ крѣпѧ́сѧ в лю́дех̾ свои̑хъ і҆и̑л҃и . и҆ бꙋдетъ м҄и ра́бъ въ вѣки ·
Глⷡ‍҇а , к҃и · И бы́сть въ дн҃и т҄ы и҆ събра́шасѧ и҆ноплеме́нницы в поⷧ‍҇ки своѧ , и҆ꙁыитѝ и҆ бра́тисѧ съ і҆и̑л҃ьты . и҆ реⷱ‍҇ а҆кхꙋсъ къ дв҃дꙋ . раꙁꙋмѣѧ раꙁꙋмѣи , ꙗ҆́ко со мно́ю и҆сходи́ши на́ брань , т҄ы и҆ мꙋжи твои · И҆ рече дв҄дъ къ а҆кхꙋсꙋ ѿ нн҃ѣ да раꙁꙋмѣ́еши ꙗ҆́ко сътвори́тъ ра́бъ твой . и҆ рече а҆къхꙋ́съ къ дв҃дꙋ . тѣмже нача́лника во́емъ , и҆ храни́телѧ поставлѧ́ю т҄ѧ въ вс҄ѧ дн҃и · И҆ самоиⷧ‍҇ ѹ҆ме́рлъ б҄ѣ и҆ рыда́ше по немъ ве́сь і҆и̑л҃ь . и҆ погребо́ша и҆̀ в сармаѳе́мѣ въ градѣ е҆го и҆ саѹ́лъ и҆ꙁбѝ во́лхвы , и҆ раꙁꙋмники ꙁемлѧ̀ свое̑ѧ · И҆ събра́вшесѧ и҆ноплеме́нницы пришеⷣше ста́ша в сано́мѣ . и҆ събра̀ саѹ́лъ вс҄ѧ мꙋжи і҆и̑л҃ѧ , и҆ пришеⷣше ста́ша в гелвꙋ́и · И҆ ви́дѣ саѹ́лъ по́лки и҆ноплеме́нничи ѹ҆боѧ́сѧ и҆ ѹ҆жасе́сѧ срⷣце е҆го ѕѣло · И҆ въпросѝ саѹ҆лъ г҃а . и҆ не ѿвѣща̀ е҆мꙋ г҃ь ничесо́же , ни въ снѣ ни ꙗ҆́ве . ни пррⷪ‍҇ки · И҆ рече саѹ҆лъ ѻ҆́трокомъ свои̑мъ . пои̑щи́те м҄и жены̀ ꙗ҆́же и҆́мать волхвова́нїе в рꙋцѣ , і҆ и҆дꙋ̀ к неи въпрошꙋ̀ и҆̀ . и҆ рѣша ѻ҆́троцы е҆го к немꙋ . с҄е жена̀ ꙗ҆́же и҆́мать в рꙋцѣ волшве́нїѧ въ е҆ндо́ре · И҆ съкры́сѧ саѹ́лъ , и҆ ѻ҆блече́сѧ в риꙁы и҆́ны . і҆ и҆дѧ́ше са́мъ и҆ дв҄а мꙋжа с ни́мъ . и҆ прїиде но́щїю къ женѣ · И҆ рече саѹ́лъ повражѝ м҄и , и҆мѣю̑щи в рꙋцѣ волшве́нїѧ . и҆ приведѝ м҄и е҆гоже рекꙋ ти · И҆ рече е҆мꙋ жена̀ с҄е нн҃ѣ т҄ы самъ вѣси , е҆ли́ко сътворѝ саѹ́лъ , и҆ ка́ко расточѝ и҆мꙋща в рꙋка́хъ волшве́нїѧ , и҆ раꙁꙋмныѧ на ꙁемлѝ се́и . и҆ ка́ко с҄е т҄ы ло́виши дш҃ꙋ мою . да ѹ҆мори́ши ю҆̀ · И҆ клѧ́тсѧ к неи саѹ́лъ гл҃ѧ . жи́въ г҃ь а҆ще срѧ́щетъ т҄ѧ непра́вда ѻ҆ словесѝ семъ · И҆ рече жена саѹ́лови . кого въꙁведꙋ̀ ти . и҆ рече саѹ́лъ само́ила въꙁведѝ м҄и · И҆ ви́дѣ жена̀ само́ила и҆ въꙁъгласѝ гла́сомъ  , и҆ рече жена̀ к саѹ́лꙋ , почт҄о м҄ѧ прельстѝ и҆ ты̀ е҆си саѹ́лъ · И҆ рече е́и цр҃ь , не бо́исѧ и҆ꙁрещѝ , ꙗ҆́коже ви́дѣ . и҆ рече е҆мꙋ жена̀ . богѝ ви́дѣх̾ въсходѧ́ща ѿ ꙁемлѧ̀ · И҆ рече е́и цр҃ь ꙗ҆́ко въ что́же е҆сть ѻ҆́браꙁъ е҆го и рече е҆мꙋ жена̀ . ви́дѣхъ мꙋжа ра́но сходѧ́ща ѿ ꙁемлѧ̀ . и҆ с҄е ѻ҆болче́нъ ѻ҆дѣꙗ҆́ломъ . и҆ раꙁꙋмѣ саѹ́лъ ꙗ҆́ко само́илъ е҆сть . и҆ положѝ лице своѐ на ꙁемлѝ . и҆ поклони́сѧ е҆мꙋ до ꙁеⷨлѧ И҆ рече е҆мꙋ само́илъ . чт҄о с҄е нꙋдиши м҄ѧ вꙁыитѝ м҄и . и҆ рече саѹ́лъ скорблю̀ ѕѣло , ꙗ҆́ко и҆ноплеме́нницы въю́ютъ на́ мѧ , и҆ г҃ь ѿстꙋпѝ ѿ менѐ , и҆ ѹ҆же не послꙋшае̑тъ менѐ ктомꙋ . ни рꙋка́ми пррⷪ‍҇ческими , ни въ снѣхъ . ни въ ꙗ҆вле́нїи . и҆ нн҃ѣ приꙁва́х тѧ да наста́виши м҄ѧ чт҄о сътворю̀ · И҆ рече само́иⷧ‍҇ чт҄о въпраша́еши м҄ѧ а҆ г҃ь ѿстꙋпиⷧ‍҇ е҆сть ѿ тебѐ и҆ г҃ь ѹ҆же съ ю҆нѣ́ишим̾ тебе · И҆ сътвори́лъ е҆сть тебѣ , ꙗ҆́коже гл҃а мно́ю . и҆ ѿи́метъ г҃ь црⷵтво твое иⷥ рꙋкꙋ твою , и҆ вда́сть и҆̀ ближнемꙋ ти дв҃дꙋ · Поне́же т҄ы не послꙋша гла́са гн҃ѧ . и҆ не и҆спо́лни гнѣва ꙗ҆́рости е҆го на а҆м̾мали́цѣ . гл҃а ради того̀ сътворѝ тебѣ г҃ь с҄и въ дн҃и сїи · И҆ преда́сть г҃ь і҆и̑л҃ѧ и҆с тобо́ю , в рꙋки и҆ноплеме́нникъ . и҆ ѹ́тро т҄ы и҆ сн҃ове твоѝ падꙋтъ с тобо́ю , и҆ по́лкъ і҆и̑л҃евъ да́сть г҃ь в рꙋцѣ и҆ноплеме́нъникъ · И҆ потща́всѧ саѹ́лъ ꙗ҆́коже стоѧ̀ и҆ падѐ на ꙁемлѝ . и҆ въꙁбоѧ́сѧ ѕѣло ѿ лица̀ словесѐ само́и̑лѧ . и҆ не бы́сть ктомꙋ̀ крѣ́пости в немъ . ꙗ҆́ко не ѧ́лъ хлѣба ве́сь дн҃ь то́и и҆ вс҄ю но́щь т҄ꙋ · И҆ вни́де жена̀ къ саѹ́лꙋ и҆ ви́дѣ е҆го ꙗ҆́ко смѧте́сѧ саѹⷧ‍҇ ѕѣло и҆ рече к немꙋ с҄е нн҃ѣ слы́ша раба̀ твоѧ гла́съ твой . и҆ положи́хъ дш҃ꙋ мою в рꙋцѣ твоѝ . и҆ послꙋшахъ словесъ ꙗ҆же ми б҄ѣ гл҃алъ · И҆ нн҃ѣ ѹ҆же послꙋш́аи гла́са рабы̀ твое̑ѧ . и҆ положꙋ̀ преⷣ тобо́ю насыще́нїе хлѣба и҆ ꙗ҆́ждъ , и҆ бꙋдетъ в тебѣ крѣпость . и҆ по сеⷨ и҆́деши в пꙋть и҆ не хотѧ́ше ꙗ҆́сти · И҆ понꙋжа́хꙋ и҆̀ ꙗ҆́сти , ѻ҆́троцы е҆го и҆ жена̀ , и҆ послꙋша гла́са и҆хъ . и҆ въста́въ ѿ ꙁемлѧ̀ и҆ сѣде на́ двое мы́слѧ . и҆ бѣ женѣ то́и в домꙋ̀ ю҆́ница и҆ подви́гшисѧ ꙁаколѐ и҆̀ . и҆ вꙁе́мши мꙋкꙋ̀ вмѣсѝ . и҆ сътворѝ хлѣбъ · И҆ принесѐ преⷣ саѹ́ла , и҆ преⷣ ѻ҆́троки е҆го . и҆ ꙗ҆́ша и҆ въста́вше тоѝ но́щи и҆ ѿи̑до́ша ·
Глⷡ‍҇а , к҃ѳ · И събра́ша и҆ноплеме́нницы вс҄ѧ по́лки своѧ на софеⷦ‍҇кꙋ . і҆ и҆л҃ьтѧ́не ста́ша на е҆ндо́рѣ и҆же въ і҆и̑л҃и · И҆ по́лцы и҆ноплеме́нникъ , и҆дѧ́хꙋ по ст҄о . и҆ по ты́сѧщи . дв҃дъ же и҆ мꙋжи е҆го и҆дѧ́хꙋ ѻ҆со́бъ . съ а҆кхꙋсомъ · И҆ рѣша вое̑во́ды и҆ноплеме́ннича . кто сꙋть и҆дꙋщїи сїи с на́ми . и҆ рече а҆къхꙋсъ к вое̑во́дамъ и҆ноплеме́нничамъ не се́ ли дв҃дъ ра́бъ саѹ́ла цр҃ѧ і҆и̑л҃ва и҆ се ѹ҆ насъ бы́сть мно́го дн҃їи . и҆ семꙋ е҆сть ѹ҆ наⷵ , второ́е лѣто , и҆ нѣсм̾ ѻ҆брѣлъ в немъ ничто́же ѕл҄а , ѿ дн҃е во́ньже е҆сть прише́лъ къ мнѣ и҆ до дн҃е сего · И҆ приско́рбны бы́ша ѻ҆ немъ вс҄ѧ вое̑во́ды и҆ноплеме́ннича . и҆ гл҃аша е҆мꙋ въꙁвратѝ мꙋжа , и҆ пꙋстѝ на мѣ́сто свое . и҆дѣже поста́вилъ е҆си та́мо , да не и́дꙋтъ с на́ми на́ брань , да не бꙋ́детъ раꙁвраще́нїе в по́лцѣхъ . и҆ чт҄о ра́ди ѿлꙋчи́сѧ се́и господи́на свое̑го не глава́ ми л҄и мꙋжъ тѣхъ · Не се л҄и е҆сть дв҃дъ е҆мꙋже же́ны и҆ꙁыидо́ша ликꙋю̑ще и҆ гл҃юще . побѣдѝ саѹ́лъ съ ты́сѧщами свои̑ми и҆ дв҃дъ съ тма́ми свои̑ми · И҆ приꙁва̀ а҆кхꙋсъ дв҃да , и҆ рече жи́въ г҃ь . ꙗ҆́ко до́бръ е҆си и҆ блаⷢ‍҇ преⷣ ѻ҆чи́ма мои̑ма . и҆ вхо́дъ твои і҆ и҆схо́дъ твой со мно́ю е҆сть в по́лцѣ ꙗ҆́ко не ѻ҆брѣто́хъ в тебѣ ѕло́бы ѿне́лѣже е҆си прише́лъ къ мнѣ до дне́шнѧго дн҃е . н҄о преⷣ ѻ҆чи́ма вое̑во́дѣ не бл҃гъ е҆си т҄ы · И҆ нн҃ѣ въꙁвра́щъсѧ ты̀ , и҆дѝ с ми́ромъ . и҆ не и́маши сътвори́ти ѕл҄а , преⷣ ѻ҆чи́ма вое̑воⷣ и҆ноплеме́нничъ · И рече дв҃дъ къ а҆кхꙋсꙋ чт҄о сътвори́хъ т҄и . и҆ чт҄о ѻ҆брѣтѐ ѕло́бы в рабѣ свое̑мъ , и҆ коли́ко дн҃їи бы́хъ преⷣ тобо́ю , и҆ не сътвори́хъ до дн҃е сего̀ ничто́же . т҄о чт҄о ра́дьма не и҆дꙋ на́ брань враго́мъ господи́на свое̑го цр҃ѧ · И҆ ѿвѣща̀ а҆кхꙋсъ дв҃дꙋ , ви́дѣ ꙗ҆́ко бл҃гъ е҆си преⷣ ѻ҆чи́ма мои́ма . н҄о вое̑во́ды и҆ноплеме́нничи гл҃ютъ . да не хо́дитъ с на́ми на́ брань · И҆ нн҃ѣ ѹ҆ра́нь ꙁаѹ́тра т҄ы , и҆ ѻ́троцы твоѝ сꙋщїѝ с тобо́ю , и҆дѣте на мѣсто и҆дѣже поста́вилъ е҆смь та́мо . и҆ не и҆мѣ́ите печа́ли на срⷣцы свое̑мъ никое́ѧже , ꙗ҆́ко бл҃гъ е҆си т҄ы предо мно́ю . и҆ ѹ҆рани́те въ пꙋть е҆гда бꙋдетъ вамъ свѣтъ и҆дѣте · И҆ ѹ҆ранѝ дв҃дъ са́мъ и҆ мꙋжи е҆го і҆ и҆до́ша стрещѝ ꙁемлѧ̀ и҆ноплеме́ннича . а҆ и҆ноплеме́нницы вꙁыидо́ша на́ брань къ і҆и̑л҃ьтомъ ·
Глⷡ‍҇а , л҃ · И бы́сть ѿшеⷣшꙋ дв҃дꙋ и҆ мꙋжемъ е҆го ѿ сикела́га . и҆ въ дн҃ь тре́тїи . и҆ аⷨмали́къ на́иде на ѹ́жнꙋю странꙋ̀ и҆ на сикела́гъ . и҆ побра́ша мꙋже́и сикела́гъскихъ . и҆ гра́дъ ꙁажго́ша ѻ҆гнемъ · Же́ны же и҆ вс҄ѧ сꙋщаѧ на мѣ́стѣ то́мъ . ѿ ма́ла и҆ до вели́ка побра́ша и҆ не ѹ҆би́ша ѿ них̾ ни мꙋжа ни жены̀ . н҄о плени́ша и҆дѧ́хꙋ пꙋте́мъ свои̑мъ · И҆ прїиде дв҃дъ и҆ мꙋжи е҆го въ́ градъ , и҆ съж̾же́нъ бѧ́ше ѻ҆гне́мъ граⷣ . и҆ же́ныⷤ‍ⷷ и҆хъ и҆ сн҃ове и҆хъ и҆ дще́ри и҆хъ бѧ́хꙋ полоне́ни · И въꙁдви́же дв҃дъ и҆ мꙋжи е҆го гла́съ свои . и҆ пла́кашасѧ доⷩ‍҇деже нача́ша не мощѝ пла́катисѧ · И же́ны е҆го ѻ҆́бѣ бѣша плѣне́ни . а҆хинамїи , і҆и̑л҃ьтѧны́ни . і҆ а҆вигѣѧ́ бы́вшїѧ жена̀ , нава́на карми́льскаго · И҆ ѻ҆скорбѣ дв҃дъ ѕѣ́ло , ꙗ҆́ко съвѣща́шасѧ лю́дїе ка́менїеⷨ поби́ти е҆го , ꙗ҆ко ѻ҆ѕло́блена бѧ́ше дш҃а всⷯѣ людїи , комꙋж́до сн҃овъ своиⷯ ра́ди и҆ дще́рїи  . н҄о ѹ҆крѣпи́сѧ дв҃дъ ѻ҆ г҃ѣ бѕ҃ѣ е҆го · И҆ рече дв҃дъ къ а҆виѳа́рꙋ і҆е̑ре́ю сн҃ꙋ а҆вимеле́ховꙋ . принесѝ е҆фꙋ́дъ и҆ принесѐ а҆виѳа́ръ е҆фꙋ́дъ къ дв҃дꙋ · И҆ въпросѝ дв҃дъ г҃а гл҃ѧ . а҆ще женꙋ̀ въ слѣдъ во́и си́хъ а҆ще пости́гнꙋ ѧ҆̀ и҆ побѣжꙋ л҄и ѧ҆̀ . и҆ рече г҃ь женѝ , ꙗ҆́ко пости́гнꙋѧ пости́гнеши . і҆ и҆ꙁбавѧ́и и҆ꙁба́вити и҆́маши своѧ лю́ди · И҆ и́де дв҃дъ са́мъ и҆ х҃ , мꙋжъ с ни́мъ . и҆ прїидо́ша даже до пото́ка въсо́рска . а҆ прочїи ѻ҆ста́ша , и҆ гна́въ съ д҃ ми сты̀ мꙋжъ , с҃ б҄о и҆хъ ѻ҆ста́ша  , и҆ сѣдѧ́хꙋ ѻ҆бо́нъ поⷧ‍҇ пото́ка въсо́р̾ска · И҆ ѻ҆брѣто́ша т҄ꙋ мꙋж́а е҆гѷптѧнина на селѣ . и҆ поѧ́ша и҆̀ . и҆ приведо́ша и҆̀ къ дв҃дꙋ  . и҆ да́ша е҆мꙋ хлѣбъ ꙗ҆́сти , и҆ напои́ша и҆̀ воды̀ · И҆ да́ша е҆мꙋ ѹ҆крꙋхъ сы́ра , и҆ ꙗ҆́сть . и҆ ста̀ дꙋхъ е҆го в немъ , ꙗ҆́ко бѧ́ше не ꙗ҆лъ хлѣба , ни пи́лъ воды̀ , г҃ . дн҃и , и҆ г҃ но́щи · И҆ рече дв҃дъ ѿкꙋдꙋ е҆си , и҆ чїи е҆си т҄ы . и҆ рече е҆мꙋ ѻ́трокъ . е҆гѷптѧнинъ е҆смь а҆ꙁъ и҆ ра́бъ мꙋжа а҆м̾мали́кова , и҆ ѻ҆ста́ви мѧ господи́нъ мои , ꙗ҆́ко раꙁболѣ́хсѧ дне́сь ѹ҆же тре́тїи дн҃ь . и҆ м҄ы с҄е входи́хомъ на ю҆́гъ до хеле́фи и҆ на і҆ѹ҆де́искїѧ страны̀ . и҆ на гелвꙋ́е и҆ сикеи́лꙋ , ꙁаж̾го́хомъ ѻ҆гне́мъ · И҆ рече е҆мꙋ дв҃дъ . вести л҄и м҄ѧ и҆́маши до во́и тⷯѣ , ѻ҆́н же реⷱ‍҇ к немꙋ кленѝ м҄и сѧ бм҃ъ ꙗ҆́ко не ѹ҆бі́еши м҄ѧ , и҆ не предасѝ менѐ в рꙋцѣ господи́нꙋ мое̑мꙋ и҆ доведꙋ тѧ на во́ѧ сѝ · И҆ клѧ́тсѧ е҆мꙋ дв҃дъ . и҆ ведѐ и҆̀ та́мо . и҆ с҄е тїи бѧ́хꙋ роꙁошли́сѧ по всеи ꙁемлѝ . и҆ бѧхꙋ ꙗ҆дꙋще и҆ пїю́ще и҆ праꙁднꙋ́юще ѻ҆ все́и коры́сти то́и вели́цеи . ꙗ҆́же бѧ́хꙋ вꙁѧлѝ на ꙁеⷨли и҆ноплеме́нничи , и҆ на ꙁемлѝ і҆ѹ́динѣ · И҆ прїиде на́ нѧ дв҃дъ , и҆ би ѧ҆̀ ѿ ѹ́тра и҆ до́ вечера . и҆ наѹ́трїѧ и҆ꙁбѝ ѧ҆̀ . и҆ ни е҆ді́нъ же ѻ҆ста̀ ѿ ни́хъ мꙋжъ . ра́ꙁвѣ у҃ ѻ҆́трокъ всѣдше на велблю́ды ѹ҆бѣжа́ша · И҆ вꙁѧ́тъ дв҃дъ вс҄ѧ е҆ли́ко бѣша вꙁѧ́ли а҆м̾мали́киты . и҆ ѻ́бѣ женѣ своѝ поꙗ҆́тъ · И҆ не ѻ҆ста̀ т҄ꙋ ничтоⷤ‍ⷷ ѿ ма́ла и҆ до вели́ка , и҆ ѿ коры́сти до сн҃овъ и҆ дще́рїи и҆ вс҄ѧ и҆же бѣша вꙁѧ́ли  , въꙁвратѝ ѧ҆̀ дв҃дъ въспѧтъ вс҄ѧ · И҆ поѧ̀ дв҃дъ вс҄ѧ ста́да и҆ па́ствины , и҆ женѧ́ше ѧ҆̀ преⷣ плѣномъ и҆ плѣ́нъ нарица́шесѧ плѣ́нъ двⷣвъ · И҆ прїиде дв҃дъ къ двѣма сто́ма мⷤꙋ ѻ҆ста́вшихъ , и҆тѝ въ слѣ́дъ дв҃двъ и҆же повелѣша ѻ҆ста́ти на пото́цѣ въсо́ръстѣ . і҆ и҆ꙁыидо́ша на срѣте́нїе дв҃дꙋ , и҆ на срѣте́нїе людеⷨ , и҆же с ни́мъ . и҆ прїиде дв҃дъ до людїи . и҆ въпроси́ша е҆го ѻ҆ ми́рныхъ · И҆ ѿвѣща́ша вс҄и мꙋжи гнѣвливыѝ и҆ лꙋка́вныѝ , ѿ мꙋжебо́рцеи сходѧ́щихъ съ дв҃домъ . и҆ рѣша ꙗ҆́ко не гони́ша с на́ми . не да́мы и҆мъ ѿ плѣ́на , и҆же е҆смы̀ поѧ́ли . н҄о то́кмо ко́ждо иⷯ же́ны своѧ̀ и҆ ча́да своѧ да во́ꙁмꙋтъ и҆ въꙁвратѧ́тсѧ · И҆ рече дв҃дъ не твори́те бра́тїѧ моѧ та́ко . преда́нїѧ ради гн҃ѧ и҆ снабдѣ́нїѧ и҆мже съхранѝ насъ . и҆ преда́сть г҃ь во́ѧ пришеⷣшаѧ на́ ны в рꙋ́ки на́ша · И҆ кт҄о послꙋшаетъ ва́шего словесѝ . ꙗ҆́ко не на́ши л҄и сꙋть . поне́же ꙗ҆́ко по ча́сти съшеⷣшаго на́ брань . та́ко е҆сть ча́сть сѣдѧ́щаго ѹ҆ рѣшины , с тѣмѝ то́чно да раꙁдѣли́тсѧ · И҆ бы́сть ѿ дн҃е того̀ и҆ вы́ше , и҆ бы́сть въ повеле́нїе и҆ на ѻ҆правда́нїе , до дн҃е сего̀ і҆и̑л҃ю И҆ прїиде дв҃дъ в сикела́гъ и҆ посла̀ къ ста́рцемъ і҆ѹ́диномъ ѿ плѣ́на , і҆ и҆скрени́мъ е҆го гл҃ѧ с҄е ваⷨ блⷵвенїе . ѿ плѣ́нникъ и҆же бѣша плѣни́ли вра́ѕи гн҃и · И҆же ѿ веѳъсꙋра і҆ и҆же ѿ рано́ма на ю́гꙋ . и҆ ѿ е҆и̑ѳиѳе́ра . і҆ и҆же ѿ а҆рои́ра . і҆ и҆же ѿ а҆мадїѧ і҆ и҆же ѿ саѳїѧ · И҆ и҆же ѿ е҆сѳїѧ і҆ и҆же ѿ геѳа і҆ и҆же ѿ кина́на · И҆ и҆же ѿ сафе́ха . і҆ и҆же ѿ ѳимаѳїѧ . і҆ и҆же ѿ карми́ла . И҆ и҆же ѿ гра́дъ и҆рее̑меи̑ль . і҆ и҆же ѿ гра́дъ кинеꙁїи́нъ . і҆ и҆же ѿ римꙋѳа і҆ и҆же ѿ вирсавїѧ . і҆ и҆же ѿ номъвѣѧ · И҆ и҆же ѿ хевро́на . и҆ въ вс҄ѧ мѣ́ста . а҆́може ходи́лъ дв҃дъ т҄ꙋ и҆ мꙋжи е҆го с ни́мъ ·
Глⷡ‍҇а , л҃а · А иноплеме́нницы вое̑ва́хꙋ тогда̀ на і҆и̑л҃ѧ и҆ бѣжа́ша мꙋжи і҆и̑л҃еви . ѿ лица̀ и҆ноплеме́нникъ . и҆ па́дахꙋ ꙗ҆́ꙁвени въ горѣ гелвꙋнїи · И҆ снидо́шасѧ и҆ноплеме́нницы съ саѹ́лоⷨ и҆ съ сн҃ьми е҆го , и҆ ѹ҆би́ша и҆ноплемеⷩ‍҇ницы и҆ѻанаѳа́на . и҆ минода́ва , и҆ меⷧ‍҇хесꙋѧ , сн҃ы саѹ́лѧ · И҆ ѻ҆тѧгчи́сѧ бра́нь на саѹ́ла . и҆ прїидо́ша на́ нѧ бескопе́йницы мꙋжи стрѣлцы̀ , и҆ ꙗ҆ꙁви́ша саѹ́ла в дебе́лое мѣ́сто · И҆ рече саѹⷧ‍҇ к носѧ́щемꙋ ѻ҆рꙋжїе иⷥсꙋни ѻ҆рꙋжїе свое прободѝ м҄ѧ иⷨ да не пришеⷣше неѻ҆брѣꙁанїи сїи и҆ꙁбодⷮꙋ м҄ѧ и҆ порꙋга́ютсѧ мно́ю · и҆ не хотѧ́ше того сътвори́ти носѧ́и ѿрꙋжїе е҆го ꙗ҆ко боꙗ҆́шесѧ ѕѣ́ло , и҆ вꙁѧ́тъ саѹ́лъ ѻ҆рꙋжїе свое , и҆ нападе́сѧ са́м̾ на нѐ · И҆ ви́дѣ носѧ́и ѻ҆рꙋжїе е҆го , ꙗ҆ко ѹ́мре саѹ́лъ , и҆ падѐ и҆ то́и саⷨ на ѻ҆рꙋжїе е҆го , и҆ ѹ́мре с ни́мъ · И҆ ѹ́мре саѹⷧ‍҇ , и҆ трїе сн҃ове е҆го , и҆ носѧ́и ѻ҆рꙋжїе е҆го , и҆ вс҄и мꙋжи е҆го въ дн҃ь то́и с нимъ · И҆ ви́дѣвше мꙋжїе і҆и̑л҃ьстїи , и҆же ѻ҆бо́нъ по́лъ и҆ ѹ҆до́лїѧ , і҆ и҆же ѻ҆бо́нъ по́лъ і҆ѻ҆рда́на , ꙗ҆коже бѣжа́ша мꙋжи і҆и̑л҃ьстїи и҆ ꙗ҆́ко ѹ́мре саѹ́лъ и҆ сн҃ове е҆го , и҆ ѻ҆ста́вльше гра́ды своѧ и҆ бѣжа́ша , и҆ прїидо́ша и҆ноплеме́нницы и҆ пребы́ша в ни́хъ · И҆ бы́сть наѹ́трїе , и҆ прїидо́ша и҆ноплеме́нницы съвлачи́ти мрътве́цъ , и҆ ѻ҆брѣто́ша саѹ́ла мрътва сꙋща и҆ тр҄и сн҃ы е҆го , па́дша въ горѣ , е҆йже и҆́мѧ гелвꙋнїи · И҆ снѧ́ша ѻ҆рꙋжїе е҆го и҆ ѿсѣкше главꙋ̀ е҆го , и҆ посла́ша въ ꙁеⷨлю и҆ноплеме́нникъ , ѻ҆́крⷵтъ въꙁвѣща́юще и҆́доломъ иⷯ , и҆ лю́демъ иⷯ · И положи́ша ѻ҆рꙋжїе и҆хъ ѹ҆ васта́ръта , а҆ тѣ́ло и҆хъ въткнꙋша на стѣнѣ веѳъса́мли · И҆ слы́шаша живꙋщїи въ а҆ви́сѣ гала́тъстѣмъ , ꙗ҆́же сътвори́ша саѹ́лови и҆ноплеме́нницы · И҆ въста́вше вс҄е мно́жество си́лныхъ мꙋжъ , і҆ и҆до́ша вс҄ю но́щь , и҆ вꙁѧ́ша тѣло саѹ҆́лово , и҆ѻ҆ана́ѳаново сн҃а е҆го , съ стѣны веⷴ‍҇са́мъски , и҆ принесо́ша ѧ҆̀ въ а҆виⷵ , и҆ съжъго́ша ѧ҆̀ т҄ꙋ · И҆ вꙁѧ́ша ко́сти и҆хъ , и҆ погребо́ша ѧ҆̀ поⷣ кома́рою , ꙗ҆́же въ а҆ви́сѣ , и҆ пости́шасѧ сеⷣмь дн҃їи ·
Конецъ а҃ кни́гъ црⷵтвъ . и҆́мать в себѣ Глⷡ‍҇а , л҃а · 
