ВТО́РЫИ КНИГИ МОИ҆СИ҆ѠВЫ ИСХОДЪ
Глⷡ‍҇а , а҃ · Си и҆мена̀ сн҃омъ і҆ил҃евимъ въходѧ́щиⷨ въ е҆гѷпетъ , въкꙋ́пѣ съ і҆а́ковоⷨ ѿт҃цемъ и҆хъ , кождо съ всѣмъ домоⷨ свои̑мъ внидо́ша · Рꙋвиⷨ , симеѻ́нъ , левїи , і҆ѹ́да , и҆саха́ръ , ꙁавꙋло́нъ; и҆ венїѧми́нъ , данъ , и҆ неѳалиⷨ , га́дъ и҆ аси́ръ · И҆ѻ́сиꚞ‍҇ же бѧше въ е҆гѷптѣ . бѣ же всѣх̾ дш҃ъ и҆ꙁшеⷣшихъ , и҆ꙁъ і҆а́кова , о҃е , ѹ҆мрѣтъ же і҆ѻ́сифъ , и҆ вс҄ѧ братїа е҆го , и҆ ве́сь родъ ѻ́нъ · Сн҃ове же і҆ил҃евы въꙁрасто́ша , и҆ ѹ҆мно́жишасѧ , и҆ мно́ѕи быша · И҆ крѣплѧ́хꙋсѧ ѕѣло ѕѣло , ѹ҆мно́жи же сѧ ꙁемлѧ̀ ѿ нихъ · Въста́в же цр҃ъ и́нъ въ е҆гѷптѣ , и҆же не ꙁна́ше і҆ѻ҆сифа · И҆ рече къ лю́демъ своиⷨ с҄е нароⷣ сн҃овъ і҆ил҃евыхъ . вели́ко множество ѹ҆крѣплѧ́етсѧ па́че насъ · Прїидѣте ѹ҆бо премꙋдримъ и҆хъ , да не когда̀ ѹ҆мно́жатсѧ , и҆ внегда̀ а҆ще приключи́тсѧ намъ бра́нь , приложа́тсѧ и҆ тїи к сꙋпоста́томъ нашимъ . и҆ ѻ҆долѣ́вше наⷨ и҆ꙁы́дꙋтъ , и҆ꙁ̾ ꙁемлѧ̀ нашеѧ , и҆ пристави настоа́телѧ дѣ́ломъ , да ѻ҆ꙁлобѧ́тъ ѧ҆̀ в дѣлⷯѣ . и҆ ѹ҆ѕижда́ша грады твръ́ды , фараѻ́нꙋ . пи́ѳо , и҆ раме́си , і҆ ѻ́нъ , с҄е еⷵ слн҃нъ граⷣ · По е҆ли́кꙋ же и҆хъ смирѧ́хꙋ , толи́ко множа́иши бывахꙋ , и҆ ѹ҆крѣплѧ́хꙋсѧ велмѝ ѕѣло · И҆ гнꙋшахꙋсѧ е҆гѷптѧне ѿ сн҃овъ і҆ил҃евъ , и҆ наси́льствовахꙋ е҆гѷптѧне сн҃омъ і҆ил҃евымъ нꙋждею · И҆ болѣ́ꙁненꙋ жи́ꙁнь творѧ́хꙋ и҆мъ въ дѣ́лехъ же́стокыхъ бренїемъ , и҆ пли́нъѳами , и҆ всѣми дѣлы е҆же в по́лехъ въ всѣхъ и҆хже порабоща́хꙋ и҆хъ съ нꙋж́дею · И рече цр҃ь е҆гѷпетъскыи баба́мъ е҆вреи́ским̾ , и҆́мѧ е҆ді́нои сепфо́ра , и҆́мѧ второ́и фꙋа , и҆ гл҃а и҆мъ · Є҆гда̀ ба́бите е҆врѣа́нынѧ , и҆ сꙋть къ рожⷣенїю , а҆́ще ѹ҆бо мꙋж́ескыи полъ бꙋдетъ , ѹ҆бїите и҆̀ , а҆́ще ли же́нъскїи соблюдѣте и҆̀ . ѹ҆боѧ́вше же сѧ ба́бы б҃а , и҆ не сътвори́ша , ꙗ҆́коже повелѣ и҆мъ цр҃ь е҆гѷпетьскыи , и҆ живлѧ́хꙋ мꙋ́жескыи полъ · Приꙁва же цр҃ь е҆гѷпетьскыи ба́бы , и҆ рече и҆мъ , чт҄о ꙗ҆́ко сътвори́сте вещъ сїю , и҆ ѻ҆живлѧ́ете мꙋж́ескїи полъ · Реко́шаⷤ‍ⷷ ба́бы фараѻ́нꙋ , не та́ко жены̀ е҆гѷп̾тѧнынѧ , ꙗ҆́ко жены̀ е҆врѣа́нынѧ сⷮꙋ ражда́ют̾ б҄о прежде . е҆гда же не внїити къ ни́мъ ба́бамъ · И҆ ражда́хꙋ и҆ того раⷣ‍ꙵ бл҃го творѧ́ше б҃ъ ба́бамъ · И҆ множахꙋсѧ лю́дїе и҆ крѣплѧ́хꙋсѧ ѕѣло , е҆льма́ же боѧ́хꙋсѧ бабы б҃а , сътвори́ша себѣ хлѣ́вины · Ꙁаповѣда же фараѻ́нъ всѣмъ лю́демъ своиⷨ гл҃ѧ , весь мꙋж́ескїи полъ , и҆же сѧ роди́тъ е҆врѣѻ́мъ , въвр́ъꙁѣте и҆̀ в рѣкꙋ , и҆ весь же́ньскїи полъ снабди́те и҆̀ живо̀ ·
Глⷡ‍҇а , в҃ · Бѧ́ше же е҆ді́нъ ѿ колѣ́на левїина , и҆же поѧ́тъ ѿ дще́рїи левїиныхъ . і҆ и҆мѣ ю҆̀ · и ꙁача́тъ въ чревѣ , и҆ родѝ мꙋж́ескыи полъ · Видѣв̾ше же е҆го добра̀ и҆ лѣ́па , и҆ кры́ша е҆го тр҄и мⷵцы · Є҆гда же не можа́хꙋ ѹ҆кры́ти е҆го , и҆ вꙁѧ́тъ мт҃и е҆го , ковче́жецъ си́товыи и҆ посмоли и҆̀ клїем̾ и҆ смоло́ю , и҆ вложѝ ѻ҆троча̀ во́нь , и҆ положѝ е҆го в лꙋцѣ , при бре́гꙋ рѣкѝ . блюдѧ́ше же сестра̀ е҆го и҆ꙁдале́ча да ви́дитъ чт҄о бꙋ́детъ е҆мꙋ · И҆ꙁыде же тогда̀ дще́рь фараѻ́нова . и҆ꙁъмы́тисѧ в рѣцѣ , и҆ рабы́нѧ еѧ̀ · И҆ хожда́хꙋ по́ брегꙋ рѣкѝ , ѹ҆ꙁрѣ́вши же ковчежецъ в лꙋцѣ , посла рабы́ню и҆ вꙁѧ́тъ и҆̀ , и҆ ѿвр́ъꙁши видѣ ѻ҆троча̀ пла́чющесѧ въ ковчежцѣ , и҆ пощадѝ е҆̀ дще́рь фараѻ́нѧ , и҆ рече . ѿ дѣте́и е҆врѣи́скыхъ е҆сть с҄е · И҆ рече сестра е҆го дще́ри фараѻ́новѣ , хо́щеши ли приꙁовꙋ̀ т҄и женꙋ̀ дои́лицꙋ ѿ е҆врѣи , и҆ въꙁдои́тъ и҆̀ въско́рмитъ т҄и ѻ҆троча̀ · И҆ рече е́и дще́рь фараѻ́нова , и҆д̑и . шеⷣши же ѻ҆трокови́ца приꙁва̀ мт҃ръ ѻ҆троча́те · Речеⷤ‍ⷷ к не́и дще́рь фараѻ́нова , съблюди м҄и ѻ҆троча сїе , и҆ въꙁдоѝ м҄и е҆̀ , а҆́ꙁ же да́мъ ти м̾ꙁдꙋ̀ твою̀ · Вꙁѧ́т же ѻ҆троча̀ жена̀ , и҆ доа́ше е҆го , въꙁмꙋжавшꙋ же ѻ҆трочати , и҆ въведе и҆̀ къ дще́ри фараѻ́новѣ , и҆ бысть е́й въ сн҃а · И҆ нарече и҆́мѧ е҆мꙋ моѷсїи , гл҃ющи , ꙗ҆́ко ѿ воды̀ вꙁѧ́хъ е҆го · Бысть же въ дн҃и мно́гиѧ ѻ҆ны̀ е҆гда̀ вели́къ бывъ моѷсїи , і҆ и҆ꙁы́де же къ бра́тїамъ свои̑мъ сн҃омъ іи҃левыⷨ , раꙁꙋмѣв̾ же болѣ́ꙁнь их̾ , ви́дѣ чл҃ка е҆гѷптѧнина , бию́ща нѣ́коего е҆врѣа̑нина ѿ бра́тїа е҆го сн҃овъ і҆и҃левыⷯ · ѻ҆ꙁрѣ́в же сѧ та́мо , и҆ са́мо , и҆ не ви́дѣ никогоже , и҆ ѹ҆би́въ е҆гѷптѧнина , и҆ скры̀ е҆го в песцѣ · И҆ꙁшеⷣ же и҆ въ вторы́и дн҃ь , ви́дѣ дв҄а мꙋжа е҆врѣа́нинѧ . прѧ́щасѧ , и҆ гл҃а , къ ѻ҆би́дѧщемꙋ , чт҄о ради т҄ы бїе́ши и҆скренѧго · ѻ҆́н же рече кт҄о тѧ̀ поста́ви кн҃ѕѧ и҆ сꙋдїю̀ наⷣ нами , е҆гда̀ ѹ҆би́ти м҄ѧ ты̀ хо́щеши , ꙗ҆́коже ѹ҆бѝ вчера̀ е҆гѷптѧнина , ѹ҆боа́в же сѧ моѷсїи и҆ рече , а҆́ще си́це ꙗ҆вле́нъ бꙋдетъ гл҃ъ сїи · Ѹ҆слы́шав же фараѻ́нъ рѣчь сїю̀ , и҆ска́ша ѹ҆би́ти моѷсїѧ . ѿи̑де же моѷсїи ѿ лица̀ фараѻ́нова , и҆ въсели́сѧ въ ꙁемлѝ мадїа́мъстѣи · И҆ е҆гда же прише́дъ въ ꙁе́млю мадїа́мъскꙋю , и҆ сѣ́де при кла́дѧѕи · Сщ҃енникꙋ же мадїа́мъскомꙋ бѣша , ꙁ҃ , дще́рїи пасꙋще ѻ҆́вца ѿц҃а свое̑го , иѻ҆ѳо́ра · И҆ пришеⷣше черпа́хꙋ до́ндеже напо́лъниша коры́та , напои́ти ѻ҆́вца ѿца свое̑го и҆ѻ҆ѳо́ра , пришеⷣше же па́стырїе и҆ꙁгна́ша ѧ҆̀ · Въста́в же моѷсїи и҆ꙁба́ви и҆хъ , и҆ налїа̀ и҆мъ , и҆ напоѝ ѻ҆вца и҆хъ · Прїидо́ша же къ і҆ѻ҆ѳорꙋ ѿц҃ꙋ свое̑мꙋ , се́й же рече и҆мъ , чт҄о ꙗ҆́ко ѹ҆скори́сте прїити днⷵь · ѻ҆ниⷤ‍ⷷ рекоша , чл҃къ е҆гѷптѧнинъ и҆ꙁба́ви насъ ѿ па́стыреи , и҆ начерпа̀ наⷨ , и҆ напоѝ ѻ҆́вца наша · Сей же рече къ дще́ремъ свои̑мъ , гдѣ е҆сть ѻ҆́нъ и҆ въскꙋ́ю си́це ѻ҆ста́висте чл҃ка , въꙁовѣте ѹ҆бо е҆го да ѧ́сть хлѣбъ · Въсели́ же сѧ моѷсїи ѹ҆ чл҃ка , и҆ дадѐ семъфо́рꙋ дще́рь свою̀ , моѷсїю въ женꙋ · Ꙁаче́нши же въ ѹ҆тро́бѣ жена̀ роди сн҃а , и҆ нарече и҆́мѧ е҆мꙋ моѷсїи , гирсе́мъ гл҃ѧ , ꙗ҆́ко пришле́цъ е҆смь аⷥ въ ꙁемлѝ чꙋжде́и · И҆ па́ки ꙁаченъ породѝ дрꙋгїи и҆ нарече и҆́мѧ е҆мꙋ е҆лие̑ꙁеръ гл҃ѧ , б҃ъ ѿц҃а мое̑го , помощникъ мн҄ѣ , и҆ꙁба́ви мѧ и҆ꙁ рꙋкѝ фараѻ́новы · По дн҃ех же мно́гыхъ тѣхъ , ѹ҆мрѣтъ цр҃ь е҆гѷпеⷮскыи , и҆ въстенаша сн҃ове і҆и҃левы ѿ дѣлъ , и҆ въꙁопи́ша , и҆ въꙁы́де во́пль и҆хъ къ бг҃ꙋ ѿ работъ · И҆ ѹ҆слы́ша б҃ъ стена́нїе и҆хъ . и҆ помѧнꙋ̀ б҃ъ ꙁавⷮѣ свои , и҆же къ а҆враа́мꙋ , і҆саа́кꙋ , і҆а́ковꙋ . и҆ въꙁрⷡ‍҇ѣ б҃ъ на сн҃ы і҆и̑л҃евы , и҆ въꙁвѣстисѧ и҆мъ ·
Глⷡ‍҇а , г҃ · Моѷсїи же бѧ́ше , пасы́и ѻ҆в̾ца і҆ѻ҆ѳора те́стѧ свое̑го , сщ҃енника мадїаⷨска , и҆ гнаше ѻ҆́вца въ пꙋсты́ню . и҆ прїиде въ го́рꙋ бж҃їю хориⷡ‍҇ · Ꙗ҆́ви́ же сѧ е҆мꙋ а҆́гг҃лъ гн҃ь въ пла́мени ѻ҆гньнѣи и҆с кꙋпи́ны , и҆ ви́дѣ ꙗ҆́ко кꙋпи́на горѧ́ше ѻ҆гнемъ , и҆ не съгара́ше · Реⷱ‍҇ же моѷсїи момошеⷣ и҆ ви́ждꙋ чт҄о видѣнїе вели́кое с҄е , ꙗ҆́ко не съгара́ше кꙋпи́на · И҆ е҆гда̀ видѣ г҃ь ꙗ҆ко пристꙋпа́етъ ви́дѣти , и҆ въꙁва̀ е҆го г҃ь и҆с кꙋпи́ны гл҃ѧ · Моѷсїи , моѷсїи , ѻ҆́н же рече с҄е а҆́ꙁъ г҃и · Речеⷤ‍ⷷ г҃ь не приближа́исѧ сѣмо , и҆ꙁꙁꙋ́и сапогѝ ѿ ногъ твои̑хъ , мѣсто б҄о , на не́мже т҄ы стои́ши ꙁемлѧ̀ ст҃а еⷵ · И҆ рече е҆мꙋ , аꙁъ е҆смь б҃ъ ѿц҃а твое̑го , б҃ъ а҆враа̀мовъ , б҃ъ і҆сааковъ , б҃ъ і҆а́ковль . ѿвратилъ же лице своѐ моѷсїи , не смѣа́ше б҄о въꙁрѣти преⷣ б҃а · И҆ рече г҃ь къ моѷсїю , ви́дѧ ви́дѣхъ бѣдꙋ , людїи мои̑хъ и҆же въ е҆гѷптѣ , и҆ во́пль и҆хъ ѹ҆слы́шахъ ѿ дѣ́лъ настоа́теⷧ‍҇ . и҆ ви́дѣхъ болѣꙁни и҆хъ , и҆ сънидо́хъ и҆ꙁѧти и҆хъ ѿ рꙋкꙋ е҆гѷпетскꙋ , і҆ и҆ꙁвестѝ ѧ҆̀ иꙁ̾ ꙁемлѧ̀ тоѧ̀ , и҆ въвестѝ и҆хъ въ ꙁе́млю бл҃гꙋ и҆ мно́гꙋ , въ ꙁе́млю кипѧ́щꙋ мле́коⷨ и҆ медоⷨ · Въ мѣсто ханане́иско , и҆ хетѳе́иско , и а҆мор̾ре́иско , и҆ фереꙁе́иско , и҆ гергесе́нско , и҆ е҆вꙋсеиско · Нн҃ѣ бо во́пль сн҃овъ і҆и҃левыⷯ прїиде къ мнѣ , и҆ а́ꙁъ ви́дѣхъ тꙋгꙋ̀ и҆хъ , и҆же е҆гѷптѧне стꙋжа́ютъ и҆мъ · Ты же ходѝ да т҄ѧ послю̀ къ фараѻ́нꙋ цр҃ю егѷпеⷮскомꙋ , да и҆ꙁведе́ши лю́ди моа , сн҃ы і҆и҃левы , ѿ ꙁемлѧ̀ е҆гѷпеⷮскы · Рече же моѷсїи къ бг҃ꙋ , кт҄о е҆смь а҆́ꙁъ , ꙗ҆́ко да и҆дꙋ̀ къ фараѻ́нꙋ цр҃ю е҆гѷпетскомꙋ , да и҆ꙁведꙋ сн҃ы і҆и҃левы , ѿ ꙁемлѧ̀ е҆гѷпетскы · И҆ реⷱ‍҇ б҃ъ къ моѷсїю гл҃ѧ бꙋдꙋ с тобо́ю , се же т҄и ꙁна́менїе , ꙗ҆ко а҆́ꙁ т҄ѧ посыла́ю , и҆ꙁвести лю́ди моа̀ . и҆ꙁъ е҆гѷпта . да́ сѧ помо́лѧтъ бг҃ꙋ въ горѣ се́й · Рече же моѷсїи , къ бг҃ꙋ , с҄е а҆́ꙁ̾ и҆дꙋ̀ к̾ сн҃омъ і҆и҃левыⷨ , и҆ рекꙋ к ни́мъ · б҃ъ ѿц҃ъ на́ших̾ посла̀ м҄ѧ къ ва́мъ . а҆́ще же въпра́шати начнꙋть м҄ѧ , ка́ко е҆мꙋ е҆сть и҆́мѧ , и҆ чт҄о ѿвѣща́ю къ ни́мъ · И҆ рече б҃ъ къ моѷсїю аꙁъ е҆смь е҆же е҆смь , и҆ рече та́ко гл҃и сн҃ом̾ і҆и̑лв҃ымъ сый м҄ѧ посла̀ къ ваⷨ б҃ъ · И҆ рече паки б҃ъ моѷсїю , тако гл҃и сн҃омъ і҆и̑лв҃ымъ . г҃ь б҃ъ ѿц҃ъ на́шиⷯ б҃ъ , а҆враа́мовъ , б҃ъ і҆саа́ковъ , б҃ъ і҆а́ковль посла̀ м҄ѧ къ ва́мъ . с҄е мѝ и҆́мѧ вѣ́чное и҆ па́мѧть ѿ́ рода въ роⷣ · Пришедши же съберѝ ста́рца сн҃овъ і҆и̑л҃евъ . и҆ рцы̀ къ ним̾ · Гь҃ б҃ъ ѿц҃ъ на́шихъ ꙗ҆́ви ми сѧ , б҃ъ а҆враа́мовъ , б҃ъ і҆саа́ковъ , б҃ъ і҆а́ковль , гл҃ѧ · Присѣще́нїемъ . присѣти́хъ ва́съ , и҆ ели́ко слꙋчи́сѧ вамъ въ е҆гѷптѣ . и҆ рече и҆ꙁведꙋ̀ в҄ы ѿ ꙁемлѧ̀ и҆ ѿ работы е҆гѷпетъскїѧ въ ꙁе́млю ханане́искꙋ и҆ хетѳе́искꙋ , и҆ еве́искꙋ , і҆ а҆мор̾ре́искꙋ , и҆ фереꙁе́искꙋ , и҆ гергесе́искꙋ , и҆ евꙋсе́искꙋ , въ ꙁе́млю кипѧ́щꙋ мле́комъ и҆ ме́домъ , и҆ послꙋш́аютъ гласа твое̑го · И҆ вни́деши т҄ы . и҆ старѣ́ишины і҆лв҃ы къ фараѻ́нꙋ цр҃ю е҆гѷпет̾скомꙋ , гл҃еши же къ немꙋ̀ · Гь҃ б҃ъ е҆вре́искїи въꙁва̀ насъ и҆ да и҆демъ пꙋте́мъ тр҄и дн҃и въ пꙋсты́ню , и҆ положи́мъ тре́бꙋ г҃ꙋ б҃ꙋ нашемꙋ · А҆ꙁъ же вѣмъ ꙗ҆́ко не ѿпꙋ́ститъ васъ фараѻ́нъ цр҃ь е҆гѷпет̾скїи и҆тѝ , доⷩ‍҇деже рꙋко́ю крѣ́пкою , и҆ просте́ръ рꙋкꙋ свою̀ погꙋблю̀ е҆гѷптѧны , всѣми чюдесы̀ мои́ми ꙗ҆же сътворю̀ в них̾ · По се́м же ѿпꙋсти́тъ в҄ы , и҆ дамъ блгⷣть лю́демъ си́мъ предъ е҆гѷптѧны · Є҆гда же ѿхо́дите не ѿходи́те тщѐ . н҄о да и҆спро́ситъ жена ѿ сꙋсѣды  , съсꙋды сре́брены и҆ ꙁла́ты , и҆ ри́ꙁы и҆ ѹ҆краси́те сн҃ы ва́ша , и҆ дщери ва́ша , и҆ прелести́те е҆гѷптѧны ·
Глⷡ‍҇а , д҃ · Ѿвѣща́въ моѷсїи и҆ рече , а҆́ще л҄и не ѹ҆вѣ́рꙋют ми , н҄и послꙋш́аютъ гла́са моего , рекꙋтъ б҄о ꙗ҆́ко нѣсть б҃ъ . ꙗ҆́ви́лъ ми сѧ чт҄о рекꙋ к ниⷨ · И҆ реⷱ‍҇ к немꙋ̀ г҃ь , чт҄о еⷵ въ рꙋцѣ твое́й , сей же реⷱ‍҇ же́ꙁлъ · И҆ рече е҆мꙋ повръꙁи е҆го на́ ꙁемлю , и҆ веⷬ‍҇же ѝ на ꙁе́млю , и҆ быⷵ ꙁмїи , и҆ ѿбѣже моѷсїи ѿ него · И҆ реⷱ‍҇ г҃ь къ моѷсїю , прострѝ рꙋкꙋ , і҆ и҆ми и҆̀ ꙁа хво́стъ , и҆ прострѐ моѷсїи рꙋкꙋ и҆ ꙗ҆́ть е҆го и҆ бысть па́кы жеꙁлъ в рꙋцѣ е҆го · И҆ рече е҆мꙋ , да ѹ҆вѣрꙋют̾ т҄и , ꙗ҆́ко ꙗ҆́виⷧ‍҇ ти сѧ е҆сть г҃ь б҃ъ ѿц҃ъ твоиⷯ б҃ъ а҆враа́мовъ , б҃ъ і҆саа́ковъ , б҃ъ і҆а́ковль · Рече же е҆мꙋ г҃ь паки . вложѝ рꙋкꙋ твою в̾ нѧ́дра твоа , и҆ вложѝ рꙋкꙋ свою въ нѧ́дра своѧ̀ , і҆ и҆ꙁѧⷮ еа̀ ѿ нѧ́дръ свои̑хъ , и҆ бысть рꙋка̀ е҆го прокаже́нна и҆ бѣла ꙗ҆́ко снѣгъ · И҆ реⷱ‍҇ па́ки е҆мꙋ г҃ь , вложѝ рꙋкꙋ твою въ нѧ́дра твоѧ , и҆ вложи́лъ рꙋкꙋ свою въ нѧ́дра своѧ̀ , і҆ и҆ꙁѧ́ть ю҆̀ ѿ нѧ́дръ свои̑хъ , и҆ бы́сть пакы рꙋмѧ́нїа е҆мꙋ пло́ти свое́ѧ · И҆ а́ще ѹ҆бо не ѹ҆вѣрꙋю̑тъ т҄и и҆ не послꙋшаютъ гла́са чюда пр́ъваго , т҄о вѣрꙋютъ гла́сꙋ чюда вто́раго · А҆ще не вѣрꙋютъ т҄и , си́ма двѣма̀ чю́дома , н҄и послꙋш́аюⷮ гла́са твое̑го . да въ́ꙁмеши ѿ воды̀ рѣчны́ѧ . и҆ пролие́ши на́ сꙋхо , и҆ бꙋдетъ вода̀ ю҆же въꙁмеши ѿ рѣкѝ кро́вїю , на́ сꙋсѣ · Рече же моѷсїи къ г҃ꙋ , молю́ ти сѧ г҃и , ꙗ҆́ко нѣсмь рѣчи́стъ ѿ вчера́шнѧго и҆ третїаго дн҃е н҄и понели́же начатъ гл҃ати рабꙋ̀ твоемꙋ хꙋдогла́сенъ , и҆ косноꙗ҆́ꙁы́ченъ а҆́ꙁъ е҆смь · И҆ рече г҃ь къ моѷсїю кт҄о дасть ѹ҆ста̀ чл҃кꙋ . кт҄о ли сътвори́лъ е҆сть нѣма и҆ глꙋ́ха , и҆ слѣпа , и҆ ви́дѧща . не а́ꙁъ ли , г҃ь б҃ъ · и҆ди нн҃ѣ , а҆́ꙁъ б҄о ѿверꙁꙋ ѹста̀ тво́ѧ , и҆ ѹ҆стро́ю тѧ , е҆же ти бꙋдеⷮ гл҃ати · Рече же моѷсїи , молю́ ти сѧ г҃и , и҆ꙁберѝ могꙋща и҆ного е҆гоже по́слеши · И҆ раꙁгнѣ́васѧ ꙗ҆́ростїю г҃ь на моѷсїѧ , и҆ рече · Нѣсть ли с҄е братъ твой а҆а̑ро́нъ леви́тинъ , вѣмъ бо ꙗ҆́ко гл҃ѧ въꙁгл҃етъ  . се же се́и и҆ꙁы́детъ проти́вꙋ тебѣ , и҆ ѹ҆ꙁрѣвъ т҄ѧ въꙁра́дꙋетсѧ въ себѣ · И рече́ши е҆мꙋ , и҆ въдасѝ е҆мꙋ словеса̀ моѧ въ ѹ҆ста̀ е҆го . А҆́ꙁъ же ѿвр́ъꙁꙋ ѹ҆ста̀ твоа , и҆ ѹ҆ста̀ е҆го , и҆ ѹ҆стро́ю вамъ е҆же и҆́мате твори́ти · Се́и же гл҃етъ ѿ тебе къ лю́демъ . и҆ се́и же ѹ҆бо да бꙋдетъ ѹ҆ста̀ твоѧ ты́ же бꙋди е҆мꙋ въ б҃а · И҆ же́ꙁлъ се́и и҆спрове́ргїисѧ въ ꙁмїю̀ . въꙁмѝ , въ рꙋкꙋ твою , си́мъ б҄о сътвори́ши чюдеса̀ · И҆́де же моѷсїи , и҆ въꙁвратисѧ къ і҆ѻ҆ѳо́рꙋ те́стю своемꙋ , и҆ рече и҆дꙋ въꙁвращꙋсѧ къ бра́тїи своей е҆же сꙋть въ е҆гѷптѣ , да ви́ждꙋ , е҆ще́ ли живи · Рече же і҆ѻ҆ѳо́ръ къ моѷсїю . и҆дѝ ꙁдра́въ · по днех же ѻ҆ныⷯ мно́гихъ , ѹ҆мре цр҃ь е҆гѷпет̾скїи · И҆ рече г҃ь къ моѷсїю въ ꙁемлѝ мадїа́м̾стѣи , ходѝ , і҆ и҆дѝ пакы въ е҆гѷпеⷮ , и҆ꙁмро́ша б҄о всѝ и҆́щꙋщеи дш҃а твоеа · Поѧ́т же моѷсїи женꙋ̀ свою̀ , и҆ ѻ҆троча́та и҆ всадѝ и҆̀ на ѻ҆слѧ́та , и҆ ѻ҆брати́сѧ въ е҆гѷпетъ · И҆ вꙁѧ́тъ моѷсїи же́ꙁлъ и҆же и҆мѣ ѿ б҃а в рꙋкꙋ своею · Рече же г҃ь къ моѷсїю , и҆дꙋщꙋ тебѣ , и҆ въꙁвраща́ющꙋсѧ въ е҆гѷпетъ , смотри всѣхъ чюде́съ ѧⷤ‍ⷷ да́х̾ въ рꙋцѣ твоѝ , да сътвори́шї ѧ҆̀ предъ фараѻ́номъ · А҆ꙁъ же ѻ҆жещꙋ̀ срⷣце е҆го , ꙗ҆ко не и҆спꙋсти́ти людїи · Ты́ же гл҃еши фараѻ́нꙋ , си́це гл҃етъ гь б҃ъ е҆вре́искїи , и҆ сн҃ъ мои прьвенец̾ і҆ил҃ь . рѣх же тебѣ ѿпꙋстѝ лю́ди моѧ да м҄и требꙋ положа́тъ , не хо́щеши ли ѿпꙋсти́ти и҆хъ , блюдѝ с҄е а҆́ꙁъ ѹ҆бїю̀ прьвене́цъ сн҃ъ твой · Бысть же на пꙋтѝ , на станꙋ̀ , срѣте и҆̀ а҆́гг҃лъ гн҃ь , и҆ска́ше е҆го ѹ҆бити и҆ въꙁемши семфо́ра , камень несѣко́мъ и҆ꙁощренъ · И҆ ѻбрѣ́ꙁа коне́чьнꙋю плоть , сн҃а своего . и҆ припаⷣши к нога́мъ и҆ рече , бысть кро́вь ѻ҆брѣꙁанїѧ сн҃а мое̑го · Рече же г҃ь къ а҆а̑ро́нꙋ и҆ꙁы́ди противꙋ моѷсїю въ пꙋсты́ню , і҆ и́де · И҆ срѣте и҆̀ въ горѣ бж҃їи и҆ цѣловастасѧ ѻ҆́ба . и҆ повѣда моѷсїи а҆а̑ро́нꙋ вс҄ѧ словеса̀ гнⷵѧ ꙗ҆́же посла̀ и҆ вс҄ѧ чюдеса̀ ꙗ҆же ꙁаповѣда е҆мꙋ · шедше же моѷсїи і҆ а҆аро́нъ , събра́ста вс҄ѧ ста́рца сн҃овъ і҆ил҃евыхъ . и҆ гл҃а и҆мъ а҆аро́нъ вс҄ѧ словеса сїѧ ꙗ҆́же гл҃а г҃ь моѷсїѻ҆ви , и҆ сътворѝ чюдеса̀ прⷣе всѣми людмѝ · И҆ вѣ́роваша и҆мъ лю́дїе , и҆ въꙁра́довашасѧ . ꙗ҆ко посѣтѝ б҃ъ сн҃ы і҆ил҃евы , і҆ ꙗ҆́ко приꙁрѣ на и҆хъ скорбѣнїе , и҆ преклони́шасѧ лю́дїе , поклони́шасѧ ·
Глⷡ‍҇а , е҃ · По с́ем же въни́де моѷсїи , і҆ а҆а̑ро́нъ , къ фараѻ́нꙋ , и҆ реко́ста е҆мꙋ · Си́це гл҃етъ г҃ь б҃ъ і҆ил҃евъ . ѿпѹстѝ лю́ди моѧ , да тре́бꙋ положаⷮ м҄и въ пꙋсты́ни · Рече же фараѻ́нъ кт҄о то́и е҆сть е҆гоже а҆́ꙁъ послꙋшаю гла́са  , ꙗ҆́ко ѿпꙋсти́ти и҆́маⷨ сн҃ы і҆ил҃евы , не вѣмъ г҃а і҆ил҃ѧ не ѿпꙋщꙋ · Рекоста е҆мꙋ . бг҃ъ е҆вре́искїи , повелѣ намъ , да и҆демъ пꙋтемъ три дн҃и въ пꙋстыню , и҆ положи́мъ тре́бꙋ г҃ꙋ б҃ꙋ нашемꙋ , да не когда̀ слꙋчиⷮсѧ на́мъ смертоно́сїе и҆ли ра́ть · Рече же и҆ма цр҃ь е҆гѷпетскїи , въскꙋю м҄и , моѷсїи , і҆ а҆а̑ро́нъ , ѻ҆браща́ета лю́ди моѧ ѿ дѣлъ и҆хъ , и҆дѣта же кождо ва́съ на дѣло свое · И҆ рече фараѻ́нъ , с҄е нн҃ѣ ѹ҆мно́жишасѧ лю́дїе сїи на ꙁемлѝ , не полегчи́мъ и҆мъ дѣлесы̀ · Ꙁаповѣда же фараѻ́нъ приста́вникомъ дѣлесъ лю́дъскыхъ и҆ кни́гочїамъ гл҃ѧ . ѿсе́лѣ не моꙁи́те даꙗ̑ти плѣ́въ лю́демъ къ ꙁда́нїю пли́нъѳомъ ꙗ҆коже вчера̀ и҆ тре́тїего дн҃е и҆ нн҃ѣ . н҄о сами шеⷣше да събира́юⷮ плѣ́вы , и҆ ꙁаро́къ ꙁда́нїѧ плинъѳе́ннаго ꙗ҆́же сътворѧ́тъ , да творѧⷮ вс҄ѧ дн҃и · Приложи́те  , а҆ не ѹ҆емли́те ничто́же , праꙁныѧ б҄о дѣю̑тъ , и҆ сего ради гл҃ютъ да и́демъ и҆ положимъ требꙋ б҃ꙋ нашемꙋ . ѻ҆тѧгчи́те дѣ́ла людемъ симъ , да сѧ и́ми пекꙋтъ , и҆ не помы́слѧтъ мы́сльми свои́ми сꙋесло́вїѧ · Тща́хꙋ же сѧ приста́вницы , и҆ кни́гочїѧ , и҆ гл҃ахꙋ людемъ рекꙋще · Се гл҃ет̾ фараѻ́нъ , ѿселѣ не дамъ ваⷨ плѣв̾ но шеⷣше са́ми себѣ събира́ите плѣвы , и҆деже ѻ҆брѧ́щете . и҆ ꙁаро́къ ꙁда́нїѧ да дае́те , не ѹ҆́имет̾ б҄о сѧ ѿ ꙁавѣта ва́шего , ни ма́ложе · И҆ раꙁыдо́шасѧ вс҄и лю́дїе по все́и ꙁемлѝ е҆гѷпетъстѣи , да съберꙋтъ тро́стїе на плѣвы · Приста́вницы же нꙋжда́хꙋ и҆хъ , гл҃юще , скончева́ите дѣла ваша ꙁаро́чнаа на всѧ́къ дн҃ь ꙗ҆́коже и҆ е҆гда̀ плѣвы даꙗ҆́хоⷨ вамъ · И҆ даꙗ҆́ше же раны кни́гочїѧ наро́дꙋ сн҃овъ і҆ил҃евыхъ , и҆же бѣша приста́вленїи и҆хъ ѿ преста́вникъ фараѻ́новыхъ гл҃юще , почт҄о не сконча́сте . ꙁаро́ка вашего пли́нѳеннаго ꙗ҆́коже вчера̀ и҆ третїего дн҃е та́коже и҆ днⷵе · Въшеⷣше же кни́гочїѧ сн҃овъ і҆ил҃евъ , въꙁопи́ша ко фараѻ́нꙋ гл҃юще , почт҄о тако твори́ши рабо́мъ твои̑м̾ плевелъ не дадѧ́тъ рабомъ твои̑мъ велѧ́т же намъ пли́нѳы твори́ти . се же рабѝ твоѝ мꙋ́чими сꙋть , кри́вдꙋ твори́ши людемъ свои̑мъ · И҆ рече и҆мъ ꙗ҆коже пра́ꙁдныѧ дѣе̑те пра́ꙁдныѧ и҆ гл҃ете , и҆ сего ради гл҃ете , ꙗ҆́ко да и́демъ и҆ положи́мъ тре́бꙋ б҃ꙋ нашемꙋ · Нн҃ѣ ѹ҆бо дѣ́лаите шеⷣше , а҆ плѣвъ не дамъ вамъ , ꙁаро́к же ꙁда́нїѧ плинѳе́ннаго да дае́те · Видѧ́хꙋ же кни́гочїѧ сн҃овъ і҆ил҃евыхъ себе быти въ ꙁлѣ , гл҃ще не съста́нетсѧ плинѳъ ꙁаро́ка дн҃и . Стрѣто́ста же и҆хъ моѷсїи , і҆ а҆а̑роⷩ‍҇ и҆дꙋща ѿ фараѻ́на , и҆ рѣша и҆ма , ви́ждь вамъ б҃ъ , и҆ сꙋдѝ ва́ма , ꙗ҆́ко ѻ҆гнꙋси́сте насъ преⷣ фараѻ́номъ . и҆ прⷣе мꙋжмѝ е҆го , дати ме́чъ въ рꙋцѣ ѹ҆би́ти насъ ·
Глⷡ‍҇а , ѕ҃ · Въꙁвра́ти же сѧ моѷсїи къ г҃ꙋ , и҆ реⷱ‍҇ . молю́ ти сѧ г҃и , почто̀ вредѝ лю́ди сїѧ , въскꙋ́ю же м҄ѧ посла̀ . ѿнели́же бо въхождꙋ̀ къ фараѻ́нꙋ . гл҃ати́ ̀ твои́мъ и҆́менемъ , ѻ҆́нъже вредѝ лю́ди твоѧ̀ . и҆́ не и҆ꙁба́ви людїи твои̑хъ · Рече же г҃ь къ моѷсїю , с҄е ѹ҆́ꙁриши чт҄о сътворю̀ фараѻ́нꙋ , рꙋкою бо крѣ́пкою и҆спꙋсти́тъ и҆хъ , и҆ мы́шцею высо́кою и҆ꙁжене́тъ ѧ҆̀ ѿ ꙁемлѝ свое́ѧ · Гл҃а же г҃ь къ моѷсїю , и҆ реⷱ‍҇ е҆мꙋ . а҆́ꙁъ г҃ь ꙗ҆́вле́исѧ а҆враа́мꙋ , і҆ и҆саа́кꙋ , і҆а́ковꙋ , бг҃ъ сы́и и҆хъ , и҆́мѧ же ми г҃ь , сего̀ не ꙗ҆́ви́хъ и҆мъ · Поста́вихъ же ꙁавѣтъ мои к ни́мъ , ꙗ҆́ко да́ти и҆мъ ꙁе́млю ханаа́ньскꙋ , ꙁе́млю пришествїа и҆хъ на не́иже ѻ҆бита́хꙋ  · А҆́ꙁъ же ѹ҆слы́шахъ стена́нїе сн҃овъ і҆и҃левыхъ , и҆́мже е҆гѷптѧне порабо́тиша и҆хъ . И҆ помѧнⷯꙋ ꙁавⷮѣ мои , и҆дѝ и҆ рцы̀ сн҃омъ і҆и҃левыⷨ гл҃ѧ · А҆́ꙁъ г҃ь б҃ъ и҆ꙁведꙋ̀ васъ ѿ наси́лїѧ е҆гѷпетъска , і҆ и҆ꙁба́влю васъ ѿ рабо́ты и҆хъ , и҆ ѿи̑мꙋ̀ ваⷵ мы́шцею высо́кою , и҆ сꙋдо́мъ вели́кимъ . и҆ прїимꙋ̀ в҄ы себѣ въ лю́ди , и҆ бꙋ́дꙋ вам̾ б҃ъ . и҆ враꙁꙋмѣ́ете ꙗ҆́ко аⷥ е҆смь г҃ь б҃ъ вашъ , и҆ꙁведы́и васъ ѿ ꙁемлѧ̀ е҆гѷпетъски . и҆ ѿ наси́лїѧ е҆гѷпеⷮска · И҆ въведꙋ̀ васъ въ ꙁе́млю на ню́же простроⷯ рꙋ́кꙋ мою да́ти ю҆̀ а҆враа́мꙋ , і҆саа́кꙋ , і҆а́ковꙋ , и҆ да́мъ ю҆̀ вамъ въ прича́стїе . а҆́ꙁъ г҃ь · Гл҃а же моѷсїи тако сн҃омъ і҆и҃левымъ , и҆ не послꙋш́аша моѷсїѧ наси́лїѧ ради дш҃ъ и҆ рабо́тъ жесто́кихъ · И҆ рече г҃ь къ моѷсїю гл҃ѧ въни́ди и҆ гл҃и къ фараѻ́нꙋ цр҃ю е҆гѷпетъскомꙋ да и҆спꙋ́ститъ сн҃ы і҆и҃левы ѿ ꙁемлѧ̀ свое́ѧ · Рече же моѷсїи преⷣ гм҃ъ гл҃ѧ , с҄е сн҃ове і҆и҃левы не послꙋш́аша менѐ , да како послꙋшати фараѻ́нꙋ менѐ , а҆́ꙁъ же не ѹ҆миле́нъ е҆смь · И҆ рече г҃ь къ моѷсїю , и҆ а҆а̑ро́нꙋ , и҆дѣте и҆ ꙁавѣща́ите , къ фараѻ́нꙋ цр҃ю е҆гѷпетъскомꙋ , да ѿпꙋ́ститъ сн҃ы і҆и҃левы ѿ ꙁемлѧ̀ е҆гѷпетъскїѧ · Сїѧ же старѣ́ишины до́мꙋ родꙋ и҆хъ . сн҃ове рꙋви́мовы . пер̾венца̀ і҆и҃лева , е҆но́хъ , и҆ фалꙋ́съ , а҆сро́нъ , и҆ ха́рми , се племѧ̀ рꙋви́мово · Сн҃ове же симеѻ́новы , е҆мꙋи̑лъ , и҆ а҆ми́нъ , и҆ а҆ѻ́дъ , и҆ а҆хи́н̾ , и҆ саа́ръ , и҆ саѹ́лъ , и҆же ѿ ѳинисинѧ . сїи рожⷣенїа сн҃овъ симеѻ́новыⷯ · Си и҆мена сн҃овъ левїиныхъ по съро́дъствꙋ и҆хъ , гирсо́нъ , каа́ѳъ , и҆ мера́ри · Лѣтъ же житїѧ левїи̑на , рл҃ꙁ · Си́ же сн҃ве гирсо́ни , лове́ни , и҆ семе́ни . с҄и до́мове рожденїѧ и҆хъ · Сн҃ове же каа́ѳовы , а҆мвра́мъ , и҆ саа́ръ , и҆ хевронъ , и҆ ѻ҆е̑ꙁїи̑ль . лⷮѣ же житїѧ каа́ѳова , р҃л  · Сн҃ве же мера́ри , моѻ́лѣ , и҆ ѻ҆мꙋ́си . с҄и до́мове ѿ рожⷣенїѧ левїи̑на . по съроⷣствꙋ иⷯ · Поѧ̏тъ же а҆мвра́мъ , и҆ѻ҆хаве́ѳъ дще́рь брата ѿц҃а свое̑го , себѣ въ женꙋ̀ . роди же е҆мꙋ а҆а̑ро́на , и҆ моѷсїѧ , и҆ марїѧ́мъ сестрꙋ̀ и҆хъ . лѣтъ же житїа а҆м̾вра́мова , рл҃ꙁ · Сн҃ве же и҆саа́ровы , ко́ре , нефе́к̾ , и҆ ꙁе́хри · Сн҃ове же і҆ѻ҆е̑ꙁїи̑ловы , мисаилъ , е҆лисафанъ , сегри · Поѧ́тъ же а҆а̑ронъ , е҆лисавеѳъ , дщерь а҆минада́вовꙋ , сестрꙋ̀ нассо́новꙋ , себѣ в женꙋ̀ · Породи́ же е҆мꙋ , надаⷨ , и҆ авиѹ҆́да , и҆ е҆лиа̑ꙁа́ра , и҆ѻ҆ѳама́ръ · Сн҃ве же коре́ѻвы , а҆си́ръ , и҆ е҆л̾ка́на , и҆ а҆ваа̑са́ръ . с҄и рожде́нїѧ коре́ѻ҆ва · Є҆лиа̑ꙁа́ръ , сн҃ъ а҆аро́новъ , поѧ́тъ дще́рь , фꙋти́на , себѣ въ женꙋ̀ · породи́ же е҆мꙋ финее́са · Сїи старѣ́ишинъства леви́тъска по съро́дъствꙋ и҆хъ · Се̑ а҆а̑ро́нъ , и҆ моѷсїи , и҆́ма же реⷱ‍҇ б҃ъ , и҆ꙁвестѝ сн҃ы і҆и҃лвы , ѿ е҆гѷпта въ крѣ́пости и҆хъ · Си сꙋть ꙗ҆́же гл҃аста къ фараѻ́нꙋ цр҃ю е҆гѷпетъскомꙋ , ꙗ҆́ко и҆ꙁвестѝ сн҃ы і҆и҃лвы ѿ ꙁемлѧ̀ е҆гѷпетъскїѧ · Се̑ моѷсїи і҆ а҆а̑ро́нъ , въ́нъже дн҃ь гл҃а г҃ь къ моѷсїю въ ꙁемлѝ е҆гѷпетъстѣи · И҆ рече г҃ь къ моѷсїю гл҃ѧ , а҆ꙁъ г҃ь , гл҃и къ фараѻ́нꙋ цр҃ю е҆гѷпет̾скомꙋ . е҆ликоже а҆́ꙁъ гл҃ю к тебѣ · Рече же моѷсїи преⷣ гм҃ъ , с҄е а́ꙁъ хꙋдорѣ́чивъ е҆смь да ка́ко послꙋшати мене и҆́мать фараѻ́нъ ·
Глⷡ‍҇а , ꙁ҃ ·  . И рече г҃ь къ моѷсїю гл҃ѧ . с҄е дахъ тѧ б҃а фараѻ́нꙋ . браⷮ же тво́и а҆а̑ронъ , бꙋ́детъ тебѣ пррⷪ‍҇къ · Ты же гл҃еши вс҄е е҆ли́ко ти ꙁаповѣ́дахъ . ааронъ же братъ тво́и , да гл҃етъ къ фараѻ́нꙋ , да ѿпꙋс́титъ сн҃ы і҆и҃левы ѿ ꙁемлѧ̀ е҆го · А҆́ꙁъ же ѻ҆жещꙋ̀ срⷣце фараѻ́нꙋ , и҆ ѹ҆мно́жꙋ ꙁна́менїѧ и чюдеса̀ моѧ̀ въ ꙁемлѝ е҆гѷпетъстѣи · И҆ не послꙋш́аетъ васъ фараѻ́нъ , и҆ въꙁложю̀ рꙋ́кꙋ мою на е҆гѷпетъ , і҆ и҆ꙁведꙋ̀ съ си́лою мое̑ю лю́ди моѧ , сн҃ы і҆и҃левы ѿ ꙁемлѧ̀ е҆гѷпетъскїѧ , съ ѿмще́нїемъ вели́кимъ · И҆ ѹ҆вѣ́дѧтъ вс҄и е҆гѷптѧне ꙗ҆ко а́ꙁъ е҆смь г҃ь простира́ѧ рꙋкꙋ на е҆гѷпетъ , и҆ꙁводѧ̀ сн҃ы і҆и҃левы ѿ среды̀ и҆хъ · Сътвори́ста же моѷсїи , і҆ а҆а̑ро́нъ , ꙗ҆́коже ꙁаповѣда и҆мъ г҃ь  . Моѷсїи же б҄ѣ тогда̀ , п҃ , лѣтъ . а҆а̑ро́нъ  , п҃г , лѣтъ . е҆гда̀ гл҃аста къ фараѻ́нꙋ · И҆ рече г҃ь къ моѷсїю і҆ а҆а̑ро́нꙋ гл҃ѧ , а҆ще рече́тъ фараѻ́нъ къ ва́мъ гл҃ѧ , покажи́те намъ ꙁна́менїе и҆ли чю́до . и҆ рече́ши братꙋ твое̑мꙋ а҆а̑ро́нꙋ , въꙁмѝ же́ꙁлъ и҆ пове́рꙁи преⷣ фараѻ́номъ , и҆ преⷣ мꙋжмѝ е҆го , и҆ бꙋдеⷮ ѕмїи . Внїидо́ста же моѷсїи і҆ а҆а̑роⷩ‍҇ преⷣ фараѻ́на и҆ преⷣмꙋжѝ е҆го , и҆ сътвори́ста та́ко ꙗ҆коже ꙁаповѣда и҆ма г҃ь · Пове́рже а҆а̑ро́нъ жеꙁлъ преⷣ фараѻ́ноⷨ , и҆ преⷣ мꙋжмѝ е҆го , и҆ бысть ѕмїи · Съꙁва́ же фараѻ́нъ вс҄ѧ мꙋдръца е҆гѷпетъскїѧ , и҆ влъхвы̀ . сътвори́ша же влъхвы е҆гѷпетъстїи , чарова́нїемъ свои̑мъ такожде . и҆ поверго́ша кождо жеꙁлъ свои , и҆ быша ѕми́еве . и҆ пожрѐ же́ꙁлъ а҆а̑ро́новъ ѻ҆нѣ́хъ жеꙁлы̀ · И҆ ѹ҆крѣпѝ срⷣце фараѻ́нъ , да не послꙋшаетъ и҆хъ , ꙗ҆ко́же гл҃а и́ма г҃ь · И҆ рече г҃ь къ моѷсїю , ѻ҆тѧгчи́сѧ срⷣце фараѻ́нꙋ и҆ не хо́щетъ ѿпꙋсти́ти людїи , и҆дѝ къ фараѻ́нꙋ , ꙁаѹ҆́тра , се бо тои и҆сходитъ на́ воды , бꙋ́ди же срѣта́ѧ е҆го на́ бреꙁѣ рѣчнѣмъ , и҆ въꙁмѝ же́ꙁлъ въ рꙋ́кꙋ твою и҆же б҄ѣ и҆спрове́рглъсѧ въ ѕмїю , и҆ рече́ши къ немꙋ̀ · Гь҃ б҃ъ е҆врѣ́искїи посла̀ м҄ѧ к тебѣ гл҃ѧ , ѿпꙋстѝ лю́ди моѧ , да ми помо́лѧтсѧ въ пꙋстыни , ты же не послꙋшалъ доселѣ · Се̑ гл҃етъ г҃ь по семꙋ̀ ѹ҆́вѣ́си , ꙗ҆́ко аⷥ е҆смь г҃ь . с҄е а́ꙁъ ѹ҆да́рю жеꙁло́мъ , и҆же в рꙋцѣ моей въ во́дꙋ рѣчнꙋ́ю , и҆ спровержетсѧ въ кро́вь , и҆ ры́бы и҆же в рѣцѣ и҆ꙁ̾мрꙋтъ , и҆ въсмерди́тсѧ рѣка , и҆ не въꙁмо́гꙋтъ е҆гѷптѧне пи́ти воды̀ ѿ рѣкѝ · И҆ реⷱ‍҇ г҃ь къ моѷсїю . рцы а҆а̑ро́нꙋ братꙋ твое̑мꙋ . въꙁмѝ жеꙁлъ твои и҆ прострѝ рꙋ́кꙋ твою на́ воды е҆гѷпетъскїѧ . и҆ на рѣ́ки иⷯ , и҆ на вс҄ѧ кла́дѧꙁѧ и҆хъ , и҆ на де́бри иⷯ , и҆ на вс҄ѧ во́ды питїѧ и҆хъ , и҆ да бꙋдⷮꙋ въ кро́вь , по все́и ꙁемлѝ е҆гѷпеⷮстѣи въ съсꙋ́дѣхъ древѧныⷯ и҆ ка́менныⷯ · Сътвори́ста же тако моѷсїи , і҆ а҆а ̑ ро́нъ , ꙗ҆коже повелѣ и҆ма г҃ь · Въꙁе́мъ же а҆а̑ро́нъ жеꙁлъ свои , и҆ ѹ҆да́ри въ во́дꙋ рѣчнꙋ́ю преⷣ фараѻ́номъ . и҆ преⷣ всѣми людми е҆го , и҆спрове́рже вс҄ю во́дꙋ рѣчнꙋ́ю въ кро́вь , и҆ ры́бы ꙗ҆́же быша в рѣцѣ и҆ꙁ̾мро́ша · И҆ въсмердѣ́сѧ рѣка̀ , и҆ не можа́хꙋ е҆гѷптѧне пити воды ѿ рѣкѝ . и҆ бѧше кро́вь , по все́и ꙁемлѝ е҆гѷпеⷮстѣи · Сътвори́ша же и҆ волхвы̀ е҆гѷпеⷮстїи вол̾хвова́нїемъ свои̑мъ та́кожде · И҆ ѻ҆жестѣ срⷣце фараѻ́нꙋ , и҆ не послꙋшаше и҆хъ , ꙗ҆́коже и҆мъ ре́клъ г҃ь · ѻ҆братив же сѧ фараѻ́нъ . и҆ прїиде въ до́мъ свои , не положѝ себѣ сего̀ въ ѹ҆мѣ · И҆скопа́ша же вс҄и е҆гѷптѧне по́ брегꙋ рѣкѝ да пїютъ  , не можа́ше бо воды̀ рѣчны́ѧ пити . и҆ сконча́сѧ се́дмь дн҃їи по ѹ҆даре́нїи гдⷵни в рѣкꙋ ·
Глⷡ‍҇а , и҃ · И рече г҃ь къ моѷсїю , въни́ди къ фараѻ́нꙋ , и҆ рцы̀ е҆мꙋ . си́це гл҃етъ г҃ь , ѿпꙋстѝ лю́ди моѧ да ми помо́лѧтъсѧ · А҆́ще ли не ѿпꙋс́тиши , с҄е а́ꙁъ побїю̀ предѣ́лы твоѧ вс҄ѧ жа́бами . и҆ с҄е и҆ꙁве́ржеⷮ рѣка жа́бы , і҆ и҆ꙁлѣꙁъше вънїидꙋтъ въ домы̀ твоѧ и҆ въ клѣти ѻ҆́дръ твои̑хъ , и҆ в̾ посте́лѧ твоѧ̀ . и҆ в домы̀ рабо́въ и҆ людїи твои̑хъ , и҆ въ тѣ́ста твоѧ , и҆ въ пе́щи твоѧ , и҆ на́ тѧ . и҆ на мꙋжа твоѧ . и҆ на́ люди твоѧ въꙁлѣꙁⷮꙋ жабы · И҆ рече г҃ь къ моѷсїю . рцы̀ а҆а̑ро́нꙋ братꙋ твое̑мꙋ . простри рꙋкꙋ твою , и҆ же́ꙁлъ твои на рѣки , и҆ на и҆сто́чники и҆ на де́бри . і҆ иꙁ̾жⷣенѝ жа́бы на́ ꙁемлю е҆гѷпетъскꙋю · Прострѣтъ же а҆а̑ро́нъ рꙋ́кꙋ на́ воды егѷпетъскїѧ , і҆ и҆ꙁгна жа́бы , і҆ и҆ꙁлѣꙁо́ша жа́бы на́ ꙁемлю е҆гѷпетъскꙋю , и҆ покры́ша вс҄ю ꙁе́млю е҆гѷпеⷮскꙋю · Сътвори́ша же си́це и҆ въл̾хвы е҆гѷпеⷮстїи , въл̾хвова́нїемъ свои̑мъ , и҆ꙁгна́ша жа́бы на́ ꙁемлю е҆гѷпеⷮскꙋю · Приꙁва́ же фараѻ́нъ моѷсїѧ і҆ а҆а̑ро́на , и рече и́ма . моли́те г҃а ꙁа мѧ , да ѿжене́тъ ѿ менѐ жа́бы , и҆ ѿ людїи мои̑хъ , и҆ ѿпꙋщꙋ̀ лю́ди , да тре́бꙋ г҃ꙋ положа́тъ · Рече же моѷсїи къ фараѻ́нꙋ . ꙁавѣща́и съ мно́ю къгда̀ молю̀ ꙁа́ тѧ , и҆ ꙁа рабы̀ твоѧ̀ , и҆ ꙁа́ люди твоѧ̀ , да поги́бнꙋтъ жа́бы ѿ тебѐ , и҆ ѿ людїи твоиⷯ , и҆ ѿ домо́въ вашиⷯ · Но̑ то́чїю въ рѣцѣ да ѻ҆ста́нꙋтъ . се́й же рече ѹ҆́тро и҆ рече ꙗ҆́ко т҄ы гл҃еши бꙋ́ди . н҄о да ѹ҆вѣ́си ꙗ҆ко нѣ́сть и҆но́го раꙁвѣ г҃а · И҆ ѿженꙋт́сѧ жа́бы ѿ тебѐ , и҆ ѿ домо́въ вашиⷯ , и҆ ѿ се́лъ , и҆ ѿ рабо́въ твои̑х̾ . и҆ ѿ людїи твоиⷯ , то́чїю в рѣцѣ да ѻ҆ста́нꙋтъ · И҆ и҆ꙁы́де моѷсїи і҆ а҆а̑ронъ ѿ фараѻ́на . и҆ въꙁопѝ моѷсїи къ г҃ꙋ , ѻ҆ ꙁарече́нїи жа́бъ , ꙗ҆коже съвѣща̀ съ фараѻ́ноⷨ · Сътвори́ же г҃ь , ꙗ҆́коже рече моѷсїи , і҆ и҆ꙁъмро́ша жа́бы ѿ домо́въ и҆хъ , и҆ ѿ се́лъ иⷯ , и҆ ѿ ни́въ и҆хъ , и҆ събра́ша ѧ҆̀ въ стогѝ и҆ стогѝ · И҆ въсмер̾дѣ́сѧ ꙁемлѧ̀ . ви́дѣвъ же фараѻ́нъ ꙗ҆́ко бы́сть поко́и . ѻ҆жесточа́ же срⷣце е҆го , и҆ не послꙋш́а е҆ю̀ , ꙗ҆коже ре́клъ г҃ь · И҆ рече г҃ь къ моѷсїю , рцы̀ а҆а̑ро́нꙋ прострѝ рꙋко́ю же́ꙁлъ твои , и҆ ѹ҆да́ри в пер̾сть ꙁемнꙋ́ю , и҆ да бꙋ́дꙋт̾ скни́пы въ чл҃цѣхъ , и҆ въ ско́тѣхъ . и҆ на фараѻ́нѣ и҆ до́мꙋ е҆го и҆ рабо́хъ е҆го , и҆ ве́сь пѣсокъ ꙁемны́и ста́нетъ скни́пами въ все́и ꙁемлѝ е҆гѷптъстѣи , и҆ просте́ръ а҆а̑ро́нъ рꙋко́ю же́ꙁлъ и҆ ѹ҆да́ри в пер̾сть ꙁемны́и , и҆ бы́сть скни́пы въ чл҃цѣхъ въ ско́тѣхъ , и҆ на всѧ́комъ пѣскꙋ ꙁемно́мъ бы́сть скни́пы , въ все́и ꙁемлѝ е҆гѵ́петъстѣи · И҆ твори́ша та́кожде въл̾свѝ въл̾хвова́нїемъ свои̑мъ и҆ꙁвестѝ скни́пы и҆ не въꙁмого́ша . и҆ бы́ша скни́пы въ чл҃цѣхъ и҆ скотѣхъ · И҆ рѣша волъсвы фараѻ́нꙋ пр́ъстъ бж҃їи с҄е е҆сть · ѻ҆жесточа́ же срⷣце фараѻ́ново , и҆ не послꙋша иⷯ , ꙗ҆́коже и҆мъ б҄ѣ ре́клъ г҃ь · И҆ рече г҃ь къ моѷсїю , въста́въ ꙁаѹ҆тра , ста́ни преⷣ фараѻ́ноⷨ , се б҄о ѻ҆́нъ и҆ꙁы́детъ на́ воды , и҆ речеши е҆мꙋ , си́це гл҃етъ г҃ь · ѿпꙋстѝ лю́ди моа да м҄и помо́лѧтсѧ въ пꙋсты́ни · А҆́ще ли не ѿпꙋ́стиши людїи моиⷯ . се а҆́ꙁъ пꙋщꙋ на́ тѧ и҆ на рабы̀ твоа̀ , и҆ на́ люди твоѧ̀ , и҆ на домы̀ ваша пе́сїѧ мꙋхи , и҆ напо́лънѧтсѧ домо́ве е҆гѷпетъстїи пе́сїи̑хъ мꙋхъ , и҆ в ꙁемлѝ на не́иже сꙋть  · И҆ сътворю в то́и дн҃ь дивнꙋ ꙁе́млю гесе́мскꙋ , на не́иже людїе моѝ ста́ша  , на не́иже т҄ꙋ не бꙋ́детъ пе́сїѧ мꙋхи . и҆ да ѹ҆вѣси , ꙗ҆́ко а̾ꙁъ г҃ьствꙋѧ все́и ꙁемлѝ · И҆ положꙋ раꙁлꙋ́ченїе междꙋ̀ люⷣми мои́ми , и҆ люⷣми твои́ми . въ ѹ҆трѣи же да бꙋ́детъ ꙁна́менїе с҄е на ꙁемлѝ · Сътвори́ же г҃ь та́ко и прїидо́ша пе́сїа мꙋхи мно́гы въ домы̀ фараѻ́новы , и҆ въ домы̀ рабо́въ е҆го , и҆ въ всю̀ ꙁе́млю е҆гѷпетъскꙋ , и҆ погы́бе ꙁемлѧ̀ ѿ пе́сїѧ мꙋхи · Въꙁва́ же фараѻ́нъ моѷсїѧ і҆ а҆аро́на , гл҃ѧ . по́идѣте , положи́те требꙋ г҃ꙋ бг҃ꙋ ва́шемꙋ в то́и ꙁемлѝ · Рече же моѷсїи не мо́жет̾ с҄е тако быти , хꙋлно бо с҄е е҆гѷптѧномъ , не положимъ требꙋ г҃ꙋ бг҃ꙋ нашемꙋ · А҆́ще б҄о положи́мъ тре́бꙋ по хꙋле́нїю е҆гѷпетъскꙋ , преⷣ ними , каменїем̾ побию́тъ н҄ы · Но̑ три дн҃и пꙋть шеⷣше въ пꙋсты́ню , положи́мъ тре́бꙋ г҃ꙋ бг҃ꙋ нашемꙋ , ꙗ҆́коже е҆сть реклъ намъ · И҆ рече фараѻ́нъ , а҆́ꙁъ ѿпꙋщꙋ в҄ы , да положите тре́бꙋ г҃ꙋ бг҃ꙋ вашемꙋ въ пꙋсты́ни . н҄о не дале́че сѧ протѧ́гнете и҆тѝ , моли́те же сѧ и҆ ꙁа́ мѧ къ г҃ꙋ · Рече же моѷсїи , та́ко а҆́ꙁъ и҆ꙁъшеⷣ ѿ тебѐ , молю́сѧ ꙁа тѧ къ бг҃ꙋ , да ѿи̑дꙋтъ пе́сїѧ мꙋхи ѿ фараѻ́на , и҆ ѿ мꙋже́и  , и҆ ѿ люде́и е҆го ѹ҆тро . н҄о не приложѝ е҆ще прельсти́ти насъ ктомꙋ̀ не ѿпꙋсти́ти людїи , и҆ положи́ти требꙋ б҃ꙋ · И҆ꙁшеⷣ же моѷсїи ѿ фараѻ́на , и҆ помолисѧ б҃ꙋ · Сътвори́ же г҃ь ꙗ҆́коже рече моѷсїи , и҆ ѿгна̀ пе́сїѧ мꙋхи ѿ фараѻ́на , и҆ ѿ рабо́въ е҆го , и҆ ѿ людїи е҆го , и҆ не ѻ҆ста̀ ни е҆ді́на · И҆ ѿтѧгчи́ же срⷣце фараѻ́нъ в сїе времѧ , и҆ не хотѣ ѿпꙋсти́ти лю́дїи ·
Глⷡ‍҇а , ѳ҃ · И рече г҃ь къ моѷсїю , въни́ди къ фараѻ́нꙋ , и҆ рцы̀ е҆мꙋ · Си́це гл҃ет̾ г҃ь б҃ъ е҆вре́искїи ѿпꙋстѝ лю́ди моѧ , да м҄и помо́лѧтсѧ · А҆́ще ли не хо́щеши ѿпꙋсти́ти лю́дїи мои̑хъ , но и҆ ещѐ и҆хъ ѹ҆дръжи́ши , с҄е рꙋка̀ гн҃ѧ . на ско́ты твоѧ в по́лѧхъ , и҆ на ко́нѧ , и҆ на ѻ҆слы̀ , и҆ на вельблю́ды и҆ на говѧ́да , и҆ на ѻ́вца , смр҃ть вели́кꙋ ѕѣло · И҆ ди́вна сътворю̀ себѐ а҆́ꙁъ в той часъ междꙋ̀ ско́ты е҆гѷпетъскими , и҆ междꙋ ско́ты сн҃овъ і҆ил҃евыхъ . и҆ н҄и е҆ді́но же ѹ҆мретъ ѿ всѣхъ скотъ сн҃овъ і҆и҃льскыхъ  · И҆ даде г҃ь б҃ъ ꙁаро́къ гл҃ѧ , въ ѹ҆трънїи дн҃ь сътвори́тъ г҃ь б҃ъ слово с҄е на ꙁемлѝ · И҆ сътворѝ г҃ь с҄е сло́во на ѹ҆трїи , и҆ꙁмре ве́сь скотъ е҆гѷпет̾скыи , а҆ ѿ скота́ же сн҃овъ і҆и҃левѣхъ не ѹ҆мре н҄и е҆ді́но · Ви́дѣв же фараѻⷩ‍҇ ꙗ҆́ко ѿ ско́тъ сн҃овъ ̑и҃левыхъ не ѹ҆́мре ни е҆дїно , ѻ҆тѧжча̀ срⷣце фараѻ́нꙋ , и҆ не ѿпꙋстѝ людїи · И҆ рече б҃ъ къ моѷсїю і҆ а҆а̑ро́нꙋ гл҃ѧ · Въꙁми́те себѣ по́лны рꙋцѣ пе́пела пе́щнаго , да въсы́плетъ и҆̀ моѷсїи , къ нб҃си преⷣ фараѻ́номъ , и҆ преⷣ мꙋжъми е҆го · И҆ да бꙋ́детъ праⷯ по все́и ꙁемлѝ е҆гѷпетъстѣи · И҆ да бꙋ́детъ на чл҃цѣх̾ и҆ на скотѣхъ , гно́иныѧ стрꙋ́пы , вели́кы на чл҃цѣхъ , и҆ на скотѣхъ , и҆ по все́и ꙁемлѝ е҆гѷпетъстѣи · И҆ вꙁѧ́тъ пе́пелъ пе́щныи преⷣ фараѻ́номъ , и҆ всы́па моѷсїи къ нб҃си , и҆ бы́ша гно́иныѧ стрꙋ́пы , горѧ́щїи . на чл҃цѣхъ и҆ на скотѣхъ · И҆ не можа́хꙋ волъхвы стоѧ́ти преⷣ моѷсїѻⷨ стрꙋ́повъ ради · Бы́ша б҄о стрꙋп́ы на во́лъхвѣхъ , и҆ на все́и ꙁемлѝ е҆гѷпетъстѣи · ѻ҆жесточи́ же г҃ь срⷣце фараѻ́ново , и҆ не послꙋш́а и҆хъ , ꙗ҆́коже повелѣ г҃ь моѷсїю · И҆ рече г҃ь къ моѷсїю въста́въ ꙁаѹ҆тра , ста́ни преⷣ фараѻ́номъ , и҆ рцы к немꙋ̀ · Си́це гл҃етъ г҃ь бг҃ъ е҆врѣ́искыи · ѿпꙋстѝ лю́ди моа̀ да ми сѧ помо́лѧⷮ в сїи б҄о часъ · А҆́ꙁъ и҆спꙋщꙋ̀ вс҄ѧ ка́ꙁни моѧ̀ въ срⷣце твое , и҆ рабовъ твои̑хъ , и҆ людїи твои̑хъ , да ѹ҆вѣси , ꙗ҆́ко нѣсть и҆́нъ б҃ъ ꙗ҆́коже а҆́ꙁъ по все́и ꙁемлѝ · Н н҃ѣ ѹ҆бо пꙋщꙋ рꙋ́кꙋ мою и҆ побїю̀ т҄ѧ , и҆ лю́ди твоа̀ и҆ꙁморю̀ мо́ром̾ , и҆ потреби́шисѧ ѿ ꙁемлѧ̀ · И сего б҄о ради пощадѣсѧ досе́лѣ , да покажꙋ тобо́ю крѣпость мою̀ · И҆ ꙗ҆ко проповѣ́стьсѧ и҆́мѧ моѐ по все́и ꙁемли́ · А҆́ще ѹ҆бо ты̀ с҄е твори́ши лю́демъ мои̑мъ , и҆ не ѿпꙋстиши иⷯ · Се̑ а́ꙁъ и҆спꙋщꙋ в то́и же часъ ѹ҆тро гра́дъ мно́гъ ѕѣло · Ꙗ҆́ковъ же нѣсть былъ въ е҆гѷптѣ , ѿ него́же дн҃е ꙗ҆́ко сътвори́сѧ и҆ до днⷵе · Нн҃ѣ ѹ҆бо потщи́сѧ събра́ти ве́сь скотъ свои , и҆ все е҆же ти е҆сть на́ поли . вси́ бо чл҃цы и҆ скоти , і҆ и҆же сꙋть на́ поли , а҆́ще не вни́дꙋтъ въ домы̀ . паде́тъ же ли на нѧ гра́дъ и҆ꙁмрꙋтъ · Ѹ҆боѧ́вши же сѧ сло́ва гнⷵѧ ѿ мꙋжїи фараѻ́новыⷯ . въгна́ша скоты своа въ домы̀ , а҆ и҆же не прїа́ша сло́ва гн҃ѧ въ ѹ҆мѣ , сїи ѻ҆ста́виша скоты своа̀ на́ поли · И҆ рече г҃ь къ моѷсїю , простри́ рꙋ́кꙋ на нб҃о , и҆ да бꙋ́детъ гра́дъ по все́и ꙁемлѝ е҆гѷпетъстѣи , на чл҃кы , и҆ на скоты , и҆ на всю̀ травꙋ̀ ꙁемнꙋ́ю · Простре́ же моѷсїи рꙋкꙋ на нб҃о , г҃ь же дасть глаⷵ гро́ма , и҆ гра́дъ , и҆ ѻ́гнь течѧ́ше по ꙁемлѝ . и҆ надождѝ г҃ь гра́дъ , по все́и ꙁемлѝ е҆гѷпеⷮстѣй · Бѣ же гра́дъ и҆ ѻ҆гнь горѧ́ше въ гра́дѣ , и҆ граⷣ же мноⷢ‍҇ ѕѣло ѕѣло , ꙗ҆́ковъ же не бысть си́цевъ въ е҆гѷптѣ . понелико , и҆ бы́ша лю́ди в немъ · И҆ꙁби́ же граⷣ вс҄ю ꙁе́млю е҆гѷпетъскꙋю , ѿ чл҃ка и҆ до ско́та , и҆ вс҄е и҆же бѧ́ше на́ поли , и҆ вс҄ю травꙋ ꙁемнꙋ́ю и҆ꙁбилъ граⷣ · И҆ вс҄е дре́во по́льное , сътре гра́дъ , ра́ꙁвѣ ꙁемлѧ̀ гесе́мъски и҆дѣже бѧ́хꙋ сн҃ове і҆ил҃евы не бысть граⷣ · Посла́ же фараѻ́нъ , и҆ приꙁва̀ моѷсїѧ , і҆ а҆а̑ро́на . и҆ рече и́ма , съгрѣшихъ до нн҃ѣ , г҃ь пра́веденъ , а҆́ꙁ же и҆ лю́дїе моѝ беꙁако́нни , моли́тесѧ ꙁа мѧ къ г҃ꙋ даб҄ы преста́ли гро́ми бж҃їи , и҆ граⷣ , и҆ ѻ҆гнь на ꙁемлѝ , и҆ ѿпꙋщꙋ в҄ы и҆ ктомꙋ̀ не приложи́те премеⷣлити · Рече же е҆мꙋ моѷсїи , ꙗ҆́ко и҆ꙁы́дꙋ и҆ꙁъ града , и҆ въꙁдви́гнꙋ рꙋцѣ на нб҃о къ гв҃и , и҆ гро́ми ѹ҆ста́нꙋтъ , гра́да и҆ дожда не бꙋ́детъ ктомꙋ · И҆ да ѹ҆вѣси , ꙗ҆ко гнⷵѧ е҆сть ꙁемлѧ̀ . ты́ же и҆ рабѝ твоѝ , вѣмъ ꙗ҆́ко николи́же ѹ҆боѧ́стесѧ г҃а · Ле́н же и҆ ꙗ҆чме́нь поби́тъ е҆сть , ꙗ҆чмень ѹ҆бо и҆спꙋщаше кла́сы , а҆ ле́н же процвѣташе . пшеница же и҆ жито не и҆ꙁгыбнета по́ꙁнⷣы бо бѧ́ше · И҆сшеⷣ же моѷсїи ѿ фараѻ́на и҆ꙁ гра́да , и҆ въꙁдви́же рꙋцѣ своѝ къ г҃ꙋ , и҆ преста́ша гро́мове , и҆ граⷣ , и҆ дождъ не ѹ҆ка́нꙋ на́ ꙁемлю бо́лее · Ви́дѣв же фараѻ́нъ , ꙗ҆́ко преста до́ждъ , и҆ гра́дъ , и҆ гро́ми , и҆ приложѝ съгрѣши́ти е҆ще , и҆ ѻ́тѧгча срⷣце е҆мꙋ . и҆ мꙋжїи е҆го , ѻ҆жесточа́ же срⷣце е҆го , и҆ рабо́въ е҆го , и҆ не ѿпꙋстѝ сн҃овъ і҆ил҃евыхъ , ꙗ҆коже гл҃а г҃ь къ моѷсїю ·
Глⷡ‍҇а , і҃ · И рече г҃ь къ моѷсїю гл҃ѧ , въни́ди къ фараѻ́нꙋ · А҆́ꙁъ б҄о ѻ҆тѧгчи́хъ срⷣце е҆го , и҆ мꙋжїи е҆го , да и҆ ещѐ пребꙋ́дꙋт̾ ꙁна́менїѧ сїѧ на ни́хъ · Ꙗ҆́ко дабы̀ и҆сповѣ́дали е҆сте ча́домъ свои̑мъ въ ѹ҆́ши , и҆ внꙋ́комъ своиⷨ , ели́ко сѧ нарꙋга́хъ е҆гѷптѧномъ · И҆ ꙁна́менїѧ моѧ е҆же в ни́хъ сътвори́хъ , и҆ да ѹ҆вѣсте ꙗ҆́ко г҃ь е҆смь · Въшеⷣ же моѷсїи , і҆ а҆аро́нъ пред̾ фараѻ́на , и҆ рѣста е҆мꙋ , си́це гл҃етъ г҃ь б҃ъ е҆вре́искый · доко́лѣ не хо́щеши ѹ҆срамлѧ́тисѧ менѐ , ѿп́ꙋстѝ лю́ди моѧ̀ . да м҄и помо́лѧтсѧ · А҆́ще л҄и не хо́щеши ѿпꙋстити лю́ди моѧ , се а́ꙁъ ꙁаѹ҆́тра пꙋщꙋ̀ прꙋ́ги мно́ги на вс҄ѧ предѣлы твоѧ , и҆ покры́ютъ вс҄е лицѐ ꙁемно́е , и҆ не въꙁмо́жеши ви́дѣти ꙁемлѧ̀ · И҆ поꙗ҆́дѧ́тъ ве́сь ѻ҆ста́нокъ , и҆же ѻ҆ста̀ ѿ гра́да , і҆ и҆ꙁъꙗ̑дѧ́тъ вс҄ѧко дре́во растꙋщее и҆ꙁ̾ ꙁемлѧ̀ · И҆ напо́лнѧтсѧ до́мове твоѝ и҆ до́мове мꙋжїи твои̑хъ , и҆ вс҄и до́мове по все́и ꙁемлѝ е҆гѵпетъстѣи · е҆го́же не сⷮꙋ никогд́а же ви́дѣли ѿц҃и твоѝ ни пра́дѣди и́хъ . ѿ него́же дн҃е бы́ша на ꙁемлѝ , и҆ до днешнѧ̀го дн҃е , и҆ сїѧ ре́кши и҆ꙁы́де ѿ фараѻ́на · Реко́ша же мꙋжи фараѻ́новы к немꙋ̀ , доколѣ намъ е҆сть сїѧ̀ м́ꙋка , ѿпꙋстѝ лю́ди , да помо́лѧт̾сѧ г҃ꙋ бг҃ꙋ свое̑мꙋ а҆́ще ли н҄и , т҄о да вѣ́си . ꙗ҆ко поги́бнеⷮ егѷпетъ · И҆ ѻ́брати́ша моѷсїѧ і҆ а҆а̑ро́на , предъ фараѻ́на · И҆ рече и҆ма фараѻ́нъ , и҆дѣта моли́тасѧ г҃ꙋ б҃ꙋ вашемꙋ . кт҄о и҆ кт҄о сꙋть и҆дꙋщїи · Рече же моѷсїи , съ ю́нотами нашими , и҆ съ ста́рцы , да и́демъ , съ сынми , и҆ дще́рми , и҆ съ ѻ҆вца́ми , и҆ говѧ́ды нашими . бꙋ́детъ б҄о вели́къ дн҃ь г҃а б҃а нашего · И҆ реⷱ‍҇ и҆ма фараѻⷩ‍҇ . да бꙋдетъ та́ко г҃ь с вами , ꙗ҆́коже васъ пꙋщꙋ̀ съ стѧжа́нїемъ вашиⷨ · Ви́дите ꙗ҆́ково̀ лꙋка́въствїе ѻ҆брѣта́етсѧ въ ваⷵ . не та́ко , н҄о да и́дꙋтъ точїю мꙋжи и҆ да сѧ помо́лѧтъ б҃ꙋ , сего б҄о вы̀ са́ми про́сите , і҆ и҆ꙁгнаша и҆хъ ѿ лица̀ фараѻ́нова · И҆ рече г҃ь моѷсїю , прострѝ рꙋкꙋ твою на ꙁеⷨлю е҆гѷпетъскꙋю , и҆ да и҆ꙁлѣꙁⷮꙋ прꙋꙁи на ꙁе́млю е҆гѷпеⷮскꙋ , и҆ да сънѣ́дѧт̾ вс҄ю травꙋ̀ ꙁемнꙋ́ю и҆ весь плодъ древный е҆же ѻ҆ста̀ ѿ града · И҆ въꙁдви́же моѷсїи . же́ꙁлъ на нб҃о , г҃ь же наведѐ вѣтръ въсточныи на всю̀ ꙁе́млю , въ то́и дн҃ь и҆ тоѝ нощи · Бысть же ꙁаѹ҆тра вѣтръ въсто́чныи ꙁаи́мъ прꙋги , наведѐ на всю̀ ꙁе́млю е҆гѷпет̾скꙋ , и҆ налѧго́ша на вс҄ѧ предѣлы е҆гѷпеⷮски мно́ги ѕѣло , прежде б҄о сихъ не бы́ша сицевїи прꙋѕи на ꙁемлѝ , ниже по се́мъ бꙋдꙋтъ  · И҆ покрыша лицѐ ꙁемно́е , і҆ и҆стлѣ ꙁемлѧ̀ , и҆ сънѣдо́ша вс҄ю травꙋ̀ ꙁемнꙋю , и҆ ве́сь плодъ дре́вныи , і҆ е҆ли́ко же б҄ѣ ѻ҆ста́ло ѿ гра́да · И҆ не ѻ҆ста̀ ꙁеле́но ничт҄о на́ древѣхъ и҆ въ все́и травѣ е҆же на́ поли , по все́и ꙁемлѝ е҆гѷпетъстѣи · Потща́в же сѧ фараѻ́нъ , въꙁва̀ моѷсїѧ і҆ аа̑ро́на гл҃ѧ , съгрѣшихъ къ г҃ꙋ б҃ꙋ вашемꙋ и҆ к ва́мъ , простѣте мой грѣхъ · И҆ еще нн҃ѣ . да моли́те г҃а б҃а вашего , дабы ѿнѧ́лъ смр҃ть сїю ѿ менѐ · И҆ꙁшедъ же моѷсїи ѿ фараѻ́на и҆ моли́сѧ къ г҃ꙋ . и҆ прѣменѝ г҃ь ѿ морѧ вѣтръ вели́къ , и҆ ꙁаи́мъ прꙋги и҆ въгна̀ и҆хъ въ мо́ре чермно́е . и҆ не ѻ҆ста ни е҆дін̾ прꙋгъ на все́и ꙁемлѝ е҆гѷпетъстѣй · ѻ҆жесточи́ же г҃ь срⷣце фараѻ́ново , и҆ не ѿпꙋстѝ сн҃овъ і҆и̑л҃евѣхъ · И҆ рече г҃ь моѷсїю прострѝ рꙋкꙋ твою на́ нб҃о , и҆ да бꙋдетъ тм҄а ѻ҆сѧжи́ма по все́и ꙁемлѝ е҆гѷпеⷮстѣи · Простре же моѷсїи на́ нб҃о рꙋкꙋ свою , и҆ бысть тм҄а , мгла̀ и҆ ды́мъ по все́и ꙁемлѝ е҆гѷпетъстѣи , три дн҃и · И҆ не видѣ никто́же брата свое̑го . и не въста̀ никто́же ѿ ѻ҆дра̀ своего три дн҃и · Всѣм же сн҃омъ і҆и̑л҃евымъ бѧ́ше свѣтъ въ всѣхъ предѣлехъ , в ни́хже пребыва́хꙋ · Приꙁва же фараѻ́нъ , моѷсїѧ , і҆ ааро́на гл҃ѧ · И҆дѣте помоли́тесѧ г҃ꙋ б҃ꙋ вашемꙋ , раꙁвѣ ѻ҆ве́цъ и҆ говѧⷣ  , стѧжа́нїе же все да и҆дет̾ с вами · Рече же моѷсїи ника́коже . н҄о ты ли намъ даси тре́бꙋ , и҆ вс҄есъжеже́нїе , да положи́мъ г҃ꙋ б҃ꙋ нашемꙋ , н҄о да и҆ скотъ нашъ и҆детъ с нами , да не ѻ҆ста́вимъ и҆ копы́та · ѿ си́х же въꙁе́мше , положиⷨ требꙋ г҃ꙋ б҃ꙋ нашемꙋ , и҆ м҄ы не вѣмы шт҄о принесемъ г҃ꙋ б҃ꙋ нашемꙋ . дондеже до́идеⷨ тамо · ѻ҆жесточа́ же срⷣце фараѻ́ново , и҆ не хотѣ ѿпꙋсти́ти и҆хъ · И҆ реч̑е е҆мꙋ фараѻ́нъ , ѿи̑дѝ ѿ мене . блюди́ же сѧ ктомꙋ̀ , да не приложи́ши ви́дѣти лица̀ мое̑го . а҆́ще л҄и ни , т҄о во́нже дн҃ь ꙗ҆́ви́шисѧ мн҄ѣ ѹ҆́мреши . гл҃а же моѷсїи ꙗ҆́ко гл҃еши не ꙗ҆́влю́ ти сѧ предъ лицемъ ·
Глⷡ‍҇а , а҃і · И рече г҃ь къ моѷсїю , и҆ е҆ще е҆діⷩ‍҇ вредъ приведꙋ̀ на фараѻ́на , и҆ на е҆гѷпетъ , и҆ по семъ ѿпꙋститъ в҄ы  · Є҆гда же ѿпꙋститъ в҄ы , то и҆ съ всⷨѣ и҆мѣнїемъ и҆ꙁженетъ в҄ы · Гл҃и ѹ҆бо ѻ҆та́и въ ѹ҆ши лю́демъ , да и҆спро́сѧтъ  . ѹ҆ сꙋсѣда , и҆ жена̀ ѹ҆ сꙋсѣды свое́и , съсꙋды ꙁлаты , и҆ сребрены и҆ ри́ꙁы , г҃ь бо далъ блгⷣть лю́демъ свои̑мъ , пред̾ е҆гѷптѧны , и҆ да́ша и҆мъ · Чл҃къ же моѷсїи вели́къ бысть ѕѣло предъ е҆гѷптѧны , и҆ предъ фараѻ́номъ , и҆ предъ мꙋжмѝ е҆го , и҆ прⷣе ѻ҆чи́ма всѣхъ людїи · И҆ рече моѷсїи си́це гл҃етъ г҃ь . въ полꙋнощи а҆́ꙁъ прїидꙋ посредѣ е҆ѳгѷпта , і и҆ꙁмретъ ве́сь прьвене́цъ въ ꙁемлѝ е҆гѷпеⷮстѣй ѿ пръвенца̀ фараѻ́нова е҆же сѣди́тъ на прⷵтолѣ , даже до прьвенца̀ рабы́нѧ ꙗ҆же ѹ҆ же́рновъ , и҆ до прьвенца̀ всего скота̀ · И҆ бꙋдетъ въпль вели́къ по все́и ꙁемлѝ е҆гѷпетъстѣи . ꙗ҆ко́въ же не б҄ѣ , и҆ си́цевъ ктомꙋ не бꙋдетъ · А҆ въ всѣхъ сн҃ѣхъ і҆и̑л҃евѣхъ . не въско́млетъ ни песъ ꙗ҆́ꙁы́комъ свои̑мъ ѿ чл҃ка . и҆ до скота̀ , да ѹ҆́ꙁриши е҆ли́ко просла́витъ г҃ь , междꙋ е҆гѷптѧны , и҆ сн҃ъми і҆и̑л҃евыми . и҆ въскли́кнꙋтъ вс҄и ѻ҆́троцы с҄и къ мн҄ѣ . и҆ покло́нѧтсѧ мн҄ѣ гл҃юще , ѿидѝ т҄ы и҆ вси лю́дїе твоѝ , и҆хже т҄ы во́диши . по се́мъ же ѿи̑дꙋ̀ · И҆ꙁшед же моѷсїи ѿ фараѻ́на съ гнѣвомъ · И҆ рече г҃ь къ моѷсїю , не послꙋш́ае̑тъ васъ фараѻ́нъ , да ѹ҆мно́жꙋ ꙁна́менїѧ и҆ чюдеса̀ въ ꙁемлѝ е҆гѷпетъстѣи · Моѷсїи же і҆ аа̑ро́нъ , сътвори́ша ꙁна́менїѧ и҆ вс҄и чюдеса сїи преⷣ фараѻ́номъ и҆ ѻ҆жесточѝ г҃ь срⷣце фараѻ́ново , и҆ не хотѣ ѿпꙋсти́ти сн҃овъ і҆и̑л҃евѣхъ ѿ ꙁемлѧ̀ е҆гѷпетъскїѧ ·
Глⷡ‍҇а , в҃і · И рече г҃ь къ моѷсїю , і҆ а҆а̑ро́нꙋ , въ ꙁемлѝ е҆гѷпеⷮстѣи гл҃ѧ . мцⷵь се́й вамъ нача́ло мцⷵем̾ . пр́ъвыи бꙋ́детъ вамъ въ мцⷵехъ лѣтꙋ · Рцы̀ къ всемꙋ̀ со́нмꙋ сн҃овъ і҆и҃левъ гл҃ѧ . въ , і҃ , мцⷵа сего да прїиметъ ко́ждо ѻ҆вча̀ на до́мъ , въ ѿч҃ество своѐ . ѻ҆вча̀ на до́мъ · А҆́ще ли же ма́ло и҆хъ е҆сть въ домꙋ̀ , ꙗ҆́ко не дово́лномъ быти на ѻ҆вча̀ , да прїиметъ съ собо́ю сꙋсѣ́да бли́жнего свое̑го , по числꙋ̀ дш҃ь , ко́ждо дово́лное себѣ , съчте́тъ , на ѻ҆вча̀ съверше́но , мꙋ́жеска полꙋ непоро́чно и҆ е҆ді́нолѣтно  , ѿ а́гнецъ , и҆ ѿ ко́ꙁлищъ прїимѣте · И҆ да бꙋ́деⷮ вам̾ съблюде́но , даже до четвертаго на́десѧть дн҃е мцⷵа сего , и҆ ꙁако́люⷮ т҄о , все мно́жество събо́ра сн҃въ і҆и҃левыхъ къ ве́черꙋ · И҆ прїимꙋтъ ѿ кро́ви , и҆ пома́жꙋтъ на ѻ҆бою̀ подво́ю и҆ на пра́гъ , и҆ въ домѣ́хъ , е҆го́же сънѣ́дѧтъ в нихъ сеѧ̀ но́щи мѧса т҄а пече́на ѻ҆гне́мъ . и҆ ѻ҆прѣ́снокъ съ желтѧни́цею , сънѣдѧтъ · И҆ не сънѣ́сте ѿ нихъ сꙋ́рово , ниже съваре́но въ водѣ , но пече́но ѻ҆гне́мъ . съ главо́ю съ нога́ми , и҆ съ ѹ҆тро́бою · И҆ не ѻ҆ста́вите ѿ него̀ . ничто́же на ꙁаѹ҆́тръ . и҆ ко́сти не съкрꙋши́те ѿ него̀ , въ ѹ҆́трѣи же ѻ҆ста́нки сꙋщ́аѧ ѿ него̀ ра́но , ѻ҆гне́мъ съж̾же́те · И҆ та́ко ꙗ҆́сти бꙋ́дете ѿ него̀ , чресла̀ ва́ша препоꙗ҆́сана , и҆ сапоꙁѝ ва́ши на ногаⷯ вашихъ , и҆ жеꙁлы̀ ва́ши въ рꙋка́хъ вашихъ · И҆ сънѣ́сте съ тща́нїем̾ ско́ро , па́сха е҆сть гн҃ѧ · И проидꙋ̀ ꙁемлю е҆гѷпетъскꙋю . сеѧ̀ но́щи ѹ҆бива́ѧ всѧ́къ прьвене́цъ въ ꙁемлѝ е҆гѷпетъстѣи , ѿ чл҃ка до скота̀ . и҆ въ всѣ́хъ бо́ѕѣхъ е҆гѷпетъскихъ сътворю̀ ѿмщенїе а҆́ꙁъ г҃ь · И҆ да бꙋ́деⷮ кро́вь вамъ въ ꙁна́менїе на домо́хъ . в ни́хъ же в҄ы бꙋ́дете тамо , и҆ ѹ҆ꙁрⷡ‍҇ѣ кро́вь покры́ю в҄ы , и҆ не бꙋ́детъ въ ваⷵ вре́да поги́бнꙋти , е҆гⷣа ѹ҆бїю̀ ꙁе́млю е҆гѷпетъскꙋю · И҆ да бꙋ́детъ вамъ дн҃ь се́й въ па́мѧть , и҆ чте́те пра́ꙁниⷦ‍҇ гꙋ въ ро́дѣхъ вашихъ , ꙁако́нно и҆ вѣчно , пра́ꙁнⷣꙋите ꙁ҃ дн҃їи ѻ҆прѣсноки , да ꙗ҆́сте · ѿ пр́ъваго дн҃е и҆ꙁмѣте квасъ , ѿ домо́въ вашихъ · Всѧ́къ б҄о и҆же сънѣ́сть ки́село , поги́бнетъ дш҃а т҄а ѿ і҆и҃лѧ · ѿ дн҃е пе́р̾ваго , и҆ до дн҃е седма́го · Пе́рвыи же дн҃ь да сѧ проꙁове́тъ ст҃ыи , а҆ сеⷣмы́и дн҃ь наро́читъ ст҃ъ да бꙋ́детъ ваⷨ · Всего̀ дѣ́ланїѧ рабо́тна да не сътвори́те в о́нь , ра́ꙁвѣ е҆ли́ко сънѣ́сть , сътвори́тсѧ всѧ́кои дш҃и , то́чїю сїѧ да сътво́рѧтсѧ вамъ · Сънабди́те же ꙁа́повѣди сїѧ , в сїи б҄о дн҃ь и҆ꙁведꙋ̀ си́лꙋ вашꙋ ѿ ꙁемлѧ̀ е҆гѷпетъскїѧ , и҆ да сътвори́те въ сїи дн҃ь въ ро́ды ваша , ꙁако́нно и҆ вѣ́чно начина́юще · Въ , д҃і , дн҃ь . пе́рваго мцⷵа съ ве́чера да ꙗ҆сте ѻ҆прѣ́сноки , до дв҄адесѧти , и҆ е҆ді́наго дн҃е мцⷵа до ве́чера . се́дмь дн҃їи ква́съ да сѧ не ꙗвитъ въ домѣ́хъ вашихъ · Всѧ́къ и҆же а́ще ꙗ҆́сть ква́сно , погꙋби́тсѧ дш҃а та ѿ со́нма сн҃овъ і҆и҃левыхъ . и҆ въ прише́льцѣхъ ꙁемлѝ , всѧкого кваса да не ꙗ҆́сте . въ всѣ́хъ же домѣ́хъ да ꙗ҆́сте ѻ҆прѣ́сноки · Съꙁва́ же моѷсїи вс҄ѧ ста́рца , і҆и҃левы . и҆ ре́че и҆мъ . шеⷣше пои̑мѣте себѣ а́гнъца по сроⷣствꙋ вашемꙋ , и҆ же́ртвꙋите пасхꙋ · Въꙁмѣте же̑ ки́сть и҆с̾со́па ѻ҆мочи́вши же въ кро́вь , две́рныѧ пома́жете пра́ги , и҆ ѻ҆бою̀ подво́ю ѿ кро́ви ꙗ҆же е҆сть бли́ꙁꙋ двере́и . а҆ в҄ы да не и҆сходи́те , никто́же ѿ две́рїи до́мꙋ свое̑го до ꙁаѹ҆́трїѧ · И҆ мина́ѧ г҃ь и҆ꙁбива́ѧ е҆гѷп̾тѧны , и҆ ѹ҆́ꙁритъ кро́вь на пра́ꙁѣ , и҆ на ѻ҆бою̀ подво́ю , и҆ мине́тъ г҃ь две́ри , и҆ не попꙋ́ститъ ѹ҆бива́ющемꙋ въни́ти въ домы̀ ва́ша ѹ҆бива́ти · Снабди́те же сло́во , с҄е ꙁако́нно себѣ , и҆ сн҃омъ ва́шимъ до́ вѣка · А҆́ще же въни́дете въ ꙁе́млю ю҆́же да́сть г҃ь ваⷨ , ꙗ҆коже гл҃а . снабди́те слꙋже́нїе с҄е · да бꙋ́детъ е҆гда̀ въꙁ̾гл҃ютъ ваⷨ сн҃ове ва́ши , чт҄о е҆сть слꙋже́нїе с҄е , т҄о рече́те и҆мъ , же́ртовнаѧ пасха е҆сть г҃ꙋ . и҆́же покры̀ до́мы сн҃овъ і҆илевых̾ въ е҆гѷптѣ · Є҆гда̀ побѝ е҆гѷптѧны , а҆ до́мы наша и҆ꙁба́ви · И҆ прекло́ншесѧ поклони́шасѧ лю́дїе . шеⷣше же сн҃ове і҆и҃леви сътвори́ша ꙗ҆́коже ꙁаповѣда̀ г҃ь моѷсїю , і҆ а҆а̑ро́нꙋ та́коже сътвори́ша сїи · Бы́сть же въ полꙋ́нощи , г҃ь и҆ꙁбѝ всѧ́къ первене́цъ въ ꙁемлѝ е҆гѷпетъстѣи , ѿ первен̾ца̀ фараѻ́нова . сѣдѧ́щаго на прⷵтолѣ , до первенца̀ плѣ́ннича . ꙗ҆́же въ до́лѣ · и҆ всѧ́къ первене́цъ ско́тїи · Въста́ же фараѻ́нъ но́щїю , и҆ вс҄ѧ мꙋж́и е҆го , и҆ вс҄и е҆гѷптѧне , и҆ бы́сть во́пль велиⷦ‍҇ по все́и ꙁемлѝ е҆гѷпетъстѣи , и҆ не быⷵ до́мъ в не́мъже не б҄ѣ мр҃твца̀ · Въꙁва́ же фараѻ́нъ моѷсїа , і҆ а҆а̑ро́на въ нощи́ , и҆ рече и҆́ма . въста́вше ѿи̑дѣта ѿ людїи мои̑хъ , и҆ в҄ы и҆ сн҃ове і҆илевы , ҃ и҆дѣте да сѧ помо́лите , г҃ꙋ бг҃ꙋ вашемꙋ , ꙗ҆́коже гл҃асте . и҆ ѻ҆́вца и҆ говѧ́да ваша пои́мше , и҆дѣте , блⷵви́те же и҆ мене · И҆ нꙋжⷣахꙋ е҆гѷптѧне ѿпꙋсти́ти люди ско́ро ѿ ꙁемлѧ̀ , реко́ша б҄о ꙗ҆ко вс҄и и҆ꙁ̾мреⷨ · Вꙁѧ́ша же лю́дїе мꙋкꙋ̀ пре́жⷣе въскисе́нїѧ тѣ́стꙋ и҆хъ , и҆ въвѧꙁа́вше в ри́ꙁы въꙁложи́ша на ра́мы своѧ̀ . и҆ сътвори́ша ꙗ҆́коже ꙁаповѣда̀ и҆мъ моѷсїи · И҆ и҆спроси́ша ѿ е҆гѷптѧнъ съсꙋ́ды , сре́брѧны , и҆ ꙁла́ты , и҆ ри́ꙁы , г҃ь же да́сть блгⷣть лю́демъ своиⷨ преⷣ е҆гѷптѧны , и҆ да́ша и҆мъ , и҆ плѣни́ша е҆гѷптѧны , въꙁдвиго́ша же сѧ сн҃ове і҆и҃левы , ѿ раме́си въ сокхо́ѳъ до шестѝ со́тъ ты́сꙋщъ , пѣшихъ мꙋжїи ра́ꙁвѣ че́лѧди , и҆ прише́лцы же мноꙁи и҆ꙁыидо́ша с ни́ми , и҆ ѻ҆́вца и҆ волы̀ и҆ ско́ти мно́ѕи ѕѣло · И҆ и҆спеко́ша тѣ́сто мꙋкꙋ̀ е҆же и҆ꙁнесо́ша и҆ꙁ̾ е҆гѷпта , ѻ҆прѣ́сноки не въскис̾ша б҄о · И҆ꙁгна́ша же и҆хъ е҆гѷптѧне , и҆ не мого́ша пребы́ти ни бра́шна сътвори́ша на пꙋть · ѻ҆бита́нїѧ же сн҃овъ і҆и҃левѣхъ . е҆же ѻбита́ша въ ꙁемлѝ е҆гѷпетъстѣи , и҆ въ ꙁемлѝ ханаа́ни , сїи҆̀ , и҆ ѿц҃ы и҆хъ , лⷮѣ , у҃ , и҆ л҃ · И҆ бы́сть по четы́рехъ стѣхъ , и҆ тр҄идесѧти лѣтѣхъ , и҆ꙁыиде вс҄ѧ си́ла гн҃ѧ ѿ ꙁемлѧ̀ е҆гѷпеⷮскїѧ , в нощѝ стражьба̀ е҆сть г҃ꙋ · И҆ꙁвести и҆хъ ѿ ꙁемлѧ̀ е҆гѷпет̾скїа , и҆ сїѧ но́щь стражьба̀ г҃ꙋ , ꙗ҆́ко всѣмъ сн҃омъ і҆и҃левымъ , бꙋ́детъ въ ро́дъ и҆хъ · И҆ рече г҃ь къ моѷсїю , і҆ а҆а̑ро́нꙋ , с҄е ꙁако́нъ па́схи . всѧ́къ и҆ноплеме́нникъ да не ꙗ҆́сть ѿ неѧ̀ , и҆ всѧ́кого раба̀ кꙋ́пленаго ѻ҆брѣжеши  , и҆ тогда̀ да ꙗ҆́сть ѿ неѧ̀ , при́шлеⷰ‍҇ и҆ кꙋпле́ниⷦ‍҇ да не ꙗ҆́сть ѿ неѧ̀ · Въ хра́мѣ е҆дїномъ да сънѣстьсѧ · А҆́ще же ѻ҆ста́нетъ мѧсъ на ѹ҆́трїѧ , и҆ не и҆ꙁно́сите мѧⷵ вонъ и҆ꙁ хра́ма , и҆ ко́сти не съкрꙋши́те ѿ него . ве́сь со́нмъ сн҃овъ і҆и҃левыⷯ сътвори́тъ сїѧ · А҆́ще ли кт҄о прїидетъ пришле́цъ к ва́мъ , и҆ сътвориⷮ па́схꙋ г҃ꙋ · ѻ҆брѣ́жеши е҆го всѧ́къ мꙋжескїи полъ , и҆ тогда̀ да прїидет̾ сътвори́тї ю҆̀ , и҆ да бꙋдетъ а҆ки съжи́тель  . всѧк же неѻ҆брѣ́ꙁаныи да не ꙗ҆́сть ѿ неѧ̀ · Ꙁако́нъ е҆дїнъ да бꙋдеⷮ , и҆ съжи́телю и҆ прише́лцꙋ пришеⷣшемꙋ въ ваⷵ · И҆ сътвори́ша сн҃ове і҆и҃левы , ꙗ҆́коже ꙁаповѣда г҃ь моѷсїю і҆ аа̑ро́нꙋ  , та́ко сътвори́ша . и҆ быⷵ въ иже дн҃ь и҆ꙁведе г҃ь сн҃ы і҆и҃левы ѿ ꙁемлѧ̀ е҆гѷпеⷮскїѧ съ си́лою иⷯ ·
Глⷡ‍҇а , г҃і · И рече г҃ь къ моѷсїю гл҃ѧ , ѻ҆свѧти́те ми всѧ́къ первенеⷰ‍҇ перворожде́ныи ѿверꙁа́ѧ б҄о ѹ҆тробꙋ вс҄ю , въ сн҃охъ і҆и̑л҃евыхъ , ѿ чл҃ка до скота̀ , да бꙋдетъ мн҄ѣ · Рече же моѷсїи къ лю́демъ , по́мните дн҃ь се́й . вънже и҆схо́дите ѿ ꙁемлѧ̀ е҆гѷпетскы , ѿ домꙋ рабо́тнаго . рꙋко́ю крѣпкою . и҆ꙁведе васъ г҃ь ѿтꙋ́дꙋ . и҆ не ꙗ҆́ди́те ква́сна , поне́же въ днешнїи дн҃ь и҆схо́дите въ мѣсѧцъ жи́тъ новыхъ · И҆ бꙋдетъ е҆гда̀ въведет т҄ѧ г҃ь б҃ъ твой , въ ꙁе́млю ханане́искꙋ , и҆ хеⷮѳе́искꙋ , і҆ а҆море́искꙋ , і҆ еве́искꙋ , і҆ евꙋсе́искꙋ , и҆ гергесе́искꙋ , и҆ фереꙁе́искꙋ , е҆ю́же клѧ́тсѧ къ ѿц҃ем̾ твоиⷨ да́ти тебѣ ꙁе́млю точа́щꙋю мле́ко и҆ ме́дъ · И҆ сътвори́ши ѹ҆бо слꙋжбꙋ сїю сего мцⷵа . шесть дн҃їи да ꙗ҆́сте ѻ҆прѣсноки , въ сеⷣмыи же дн҃ь пра́ꙁниⷦ‍҇ г҃ꙋ . ѻ҆прѣсноки да ꙗ҆́сте се́дмь дн҃їи , да сѧ не ꙗ҆́ви́тъ тебѣ ква́сно . и҆ да не бꙋдетъ ква́съ въ всѣхъ предѣлех̾ твои̑хъ · И҆ повѣси сн҃ꙋ твоемꙋ въ дн҃ь ѻ́нъ гл҃ѧ . сего ради сътвори́лъ г҃ь б҃ъ мн҄ѣ е҆гда̀ и҆схожда́хъ ѿ е҆гѷпта · И҆ да бꙋдетъ тебѣ ꙁна́менїе на рꙋцѣ твое́и , и҆ помина́нїе преⷣ ѻ҆чи́ма твои̑ма . ꙗ҆́ко да бꙋдетъ ꙁако́нъ гн҃ь въ ѹ҆стѣхъ твои̑хъ , рꙋко́ю б҄о крѣпкою и҆ꙁвелъ т҄ѧ г҃ь иⷥ е҆гѷпта · И҆ снабди́ши ꙁако́нъ сей . въ времѧ подо́бно . ѿ дн҃е до дн҃е , и҆ бꙋдетъ е҆гда̀ въведетъ т҄ѧ г҃ь б҃ъ твои въ ꙁе́млю ханане́искꙋ , ꙗ҆́коже е҆сть клѧ́лсѧ ѿц҃емъ твои̑мъ , и҆ да́сть ю҆̀ тебѣ · ѿлꙋчи́ши ве́сь ѿверꙁа́ющъ ѹ҆тро́бꙋ , мꙋжескъ полъ г҃ꙋ , ве́сь ѿверꙁа́ющїи ѹ҆тро́бꙋ , ѿ ста́дъ и҆ ѿ ско́тъ твои̑хъ , и҆ ели́коже бꙋдетъ мꙋжеска полꙋ ѻ҆ст҃иши г҃ꙋ · Ве́сь ѿверꙁа́а ѹ҆тро́бꙋ ѻ҆́слю , и҆ꙁмѣни́ши ѻ҆вце́ю . а҆ще ли не и҆ꙁмѣни́ши , т҄о и҆ꙁбавит̾ и҆ всѧ́къ первене́цъ чл҃чь сн҃овъ твои̑х̾ да и҆ꙁба́виши · А҆́ще же въпраша́ет̾ т҄ѧ сн҃ъ твой по семъ гл҃ѧ , что̀ с҄е е҆сть . т҄о речеши къ немꙋ̀ , ꙗ҆ко рꙋко́ю крѣпкою , и҆ꙁведе насъ г҃ь , ѿ ꙁемлѧ̀ е҆гѷпетски . ѿ до́мꙋ рабоⷮнаго · Є҆гда̀ б҄о ѻ҆жесточѣ фараѻ́нъ . не ѿпꙋсти́ти насъ , и҆ꙁбѝ г҃ь вс҄ѧ первенца̀ в ꙁемлѝ е҆гѷпетстѣи , ѿ первенца̀ чл҃ча до первенца̀ ско́тїѧ · Сего ради а҆ꙁъ поклада́ю требꙋ г҃ꙋ . весь ѿверꙁа́аѝ ѹ҆тро́бꙋ мꙋжескъ полъ г҃ꙋ да ве́сь первене́цъ сн҃овъ мои̑хъ и҆ꙁба́влю · И҆ да бꙋдетъ въ ꙁнаменїе на рꙋцѣ твое́и , и҆ не ѻ҆сла́блено преⷣ ѻ҆чи́ма твои̑ма · Рꙋко́ю бо крѣпкою и҆ꙁведѐ насъ г҃ь и҆ꙁъ е҆гѷпта · Є҆гда же ѿпꙋстѝ фараѻ́нъ люди , не веде и҆хъ г҃ь пꙋте́мъ , ꙁемлѧ̀ филистиⷨскїѧ , ꙗ҆́ко бли́ꙁь бѧше . Рече б҄о г҃ь , да не когда̀ раска́юⷮсѧ лю́дїе ви́дѣвше ра́ть и҆ въꙁвратѧ́тсѧ въ е҆гѷпеⷮ · И҆ ѻ҆бведѐ б҃ъ лю́ди пꙋтемъ , въ пꙋсты́ню къ чрьмно́мꙋ морю . пѧ́того же колѣна и҆ꙁыдо́ша сн҃ове і҆и҃левы ѿ ꙁемлѧ̀ е҆гѷпетъскїѧ · И҆ вꙁѧ́ть моѷсїи ко́сти і҆ѻ́сифовы съ собо́ю , клѧ́твою б҄о бѣ ꙁаклѧⷧ‍҇ і҆ѻ́сифъ сн҃ы і҆и҃левы глѧ . въ присѣще́нїи , и҆́мже посѣти́тъ васъ г҃ь б҃ъ , да и҆ꙁнесете ѿтꙋ́дꙋ ко́сти моѧ съ собо́ю · Въꙁдвиго́ша же сѧ сн҃ове і҆и҃левы , ѿ сокъхо́ѳа , и҆ ѻ҆полчи́шасѧ въ ѻ҆ѳо́мѣ при пꙋсты́ни . б҃ъ же въжда́ше и҆хъ въ дн҃ь столпоⷨ , ѻ҆́блачномъ , покаꙁа́ти и҆мъ пꙋть . но́щїю же столпомъ ѻ҆́гненымъ свѣтити и҆мъ · И҆ не ѻ҆скꙋдѣ сто́лпъ ѻ҆́блачныи въ дн҃е , и҆ сто́лп̾ ѻ҆́гненыи но́щїю , преⷣ всѣми людмѝ ·
Глⷡ‍҇а , д҃і · И рече г҃ь къ моѷсїю гл҃ѧ , рцы̀ сн҃омъ і҆и҃левымъ , ѻ҆брати́вшесѧ да ѻ҆полча́тсѧ прѧ́мо придво́рїю , посредѣ магда́лы , и҆ посредѣ мо́рѧ . прѧмо веельсепфо́нꙋ , пред ни́ми ѻ҆полчи́тесѧ при́ мори · И҆ речетъ фараѻⷩ‍҇ лю́демъ свои̑мъ ѻ҆ сн҃охъ і҆и҃левыхъ . блꙋ́дѧтъ с҄и по ꙁемлѝ , ꙁатвори бо и҆хъ пꙋсты́нѧ · А҆́ꙁъ же ѻ҆жесточю срⷣце фараѻ́ново , и҆ пожене́тъ съꙁа́ди ихъ , и҆ просла́влюсѧ ѻ҆ фараѻ́нѣ , и҆ ѻ҆ всѣхъ во́ехъ е҆го , и҆ раꙁꙋмѣютъ вс҄и е҆гѷптѧне ꙗ҆́ко а҆́ꙁъ е҆смь г҃ь , и҆ сътвори́выи си́це · Въꙁвѣще́но же быⷵ цр҃ю е҆гѷпетъскомꙋ , ꙗ҆́ко бѣжа́ша лю́дїе . и҆ преврати́сѧ срⷣце фараѻ́ново , и҆ слꙋ́гъ е҆го на́ люди . и҆ реко́ша , что̀ с҄е сътвори́хомъ , е҆же ѿпꙋсти́ти сн҃ы і҆и҃левы , да не порабо́таютъ намъ · И҆ въпрѧжѐ фараѻ́нъ колесница своѧ , и҆ вс҄ѧ лю́ди своѧ събра̀ съ собо́ю , и҆ поꙗ҆́ть , х҃ , колесни́цъ и҆ꙁбра́нныхъ , и҆ вс҄ѧ конѧ̀ е҆гѷпеⷮска , и҆ триста́ты наⷣ всѣми · И҆ ѻжесточѝ г҃ь срⷣце фараѻ́на цр҃ѧ е҆гѷпетска , и҆ погна̀ съꙁа́ди сн҃овъ і҆и҃левыхъ . сн҃ове же і҆и҃левы , и҆схожда́хꙋ , рꙋко́ю высо́кою · И҆ погнаша е҆гѵптѧне въ слѣдъ и҆хъ , и҆ ѻ҆брѣто́ша и҆хъ . ѻ҆полчи́вшисѧ при́ мори . и҆ конѧ . и҆ колесни́ца фараѻ́новы , и҆ во́ин̾ство е҆го конни́цы прѧмо придво́рїю , проти́вꙋ веельсепфо́нꙋ . и҆ фараѻнъ приближа́шесѧ · Въꙁрѣвше же сн҃ове і҆и̑левы ѻ҆чи́ма , ви́дѣша , і҆ с҄е е҆гѷптѧне ѻ҆полчи́шасѧ въ слѣдъ и҆хъ , и҆ ѹ҆боꙗ҆́шасѧ ѕѣло · И҆ въꙁопиша сн҃ве і҆и҃левы къ г҃ꙋ , и҆ рекоша къ моѷсїю , ꙁане лꙋчши ли быти гробомъ нашимъ въ е҆гѷптѣ , и҆ꙁве́лъ е҆си насъ ѹ҆мрѣти въ пꙋсты́ни . что̀ с҄е сътвори́лъ е҆си намъ , и҆ꙁве́лъ е҆си наⷵ и҆ꙁъ е҆гѷпта · Не се́й ли бѧше гл҃ъ и҆же реко́хомъ въ е҆гѷптѣ . к тебѣ гл҃юще . ѻ҆ста́ви насъ рабо́тати е҆гѷптѧномъ , лꙋчше б҄о бѧ́ше намъ рабо́тати е҆гѷптѧномъ , не́жели ѹ҆́мрѣти въ пꙋсты́ни се́й · Рече же моѷсїи къ лю́деⷨ дерꙁа́ите сто́ите , и҆ ꙁрѣте сп҃снїе е҆же ѿ г҃а , е҆же сътвори́тъ наⷨ днесь ꙗ҆́коже ѹ҆ꙁрѣсте е҆гѷптѧны днесь , не приложи́те ктомꙋ ви́дѣти и҆хъ въ вѣ́чное лѣто , г҃ь б҄о побо́рит̾ по наⷵ вы́ же ѹ҆мо́лкнѣте · И҆ рече г҃ь къ моѷсїю чт҄о въпие́ши къ мнѣ , рцы̀ сн҃ом̾ і҆и҃левымъ да съберꙋтсѧ . ты же въꙁмѝ же́ꙁлъ твой , и҆ прострѝ рꙋкꙋ твою на́ море , и҆ раꙁдѣли е҆̀ . и҆ да въни́дꙋтъ сн҃ове і҆и҃левы посредѣ мо́рѧ по́ сꙋхꙋ · И҆ с҄е а́ꙁъ ѻ҆жещꙋ̀ срⷣце фараѻ́ново и҆ всѣхъ е҆гѷптѧнъ , и҆ въни́дꙋтъ въ слѣдъ и҆хъ , и҆ просла́влюсѧ ѻ҆ фараѻ́нѣ , и҆ ѻ҆ всѣхъ во́ехъ е҆го , и҆ ѻ҆ колесни́цахъ , и҆ ѻ҆ ко́нѣхъ е҆го . да ѹ҆вѣдѧтъ вс҄и е҆гѷптѧне , ꙗ҆ко а҆́ꙁъ е҆смь г҃ь прославлѧ́ющїисѧ ѻ҆ фараѻ́нѣ и҆ ѻ҆ колесни́цахъ и҆ ѻ҆ ко́нех̾ е҆го · И въꙁдви́жесѧ а҆гг҃лъ бж҃їи ходѧ́и прⷣе по́лкомъ сн҃овъ і҆и҃левыхъ , и҆ по́иде съꙁади и҆хъ , въꙁнесесѧ и҆ сто́лпъ ѻ҆́блачныи ѿ лица̀ и҆хъ и҆ ста̀ съꙁадѝ и҆хъ , и҆ въни́де посредѣ по́лка е҆гѵпеⷮска , и҆ посредѣ по́лка сн҃овъ і҆и҃левыⷯ · И҆ бысть тма̀ и҆ мгла̀ , и҆ прїиде нощь и҆ не съвокꙋпи́шасѧ дрꙋгъ дрꙋгꙋ вс҄ю но́щь · Простре́ же моѷсїи рꙋкꙋ на́ море , и҆ въꙁгна̀ г҃ь мо́ре вѣтромъ ю҆́жнымъ нꙋж́нымъ вс҄ю но́щъ , и҆ сътворѝ мо́ре сꙋшꙋ , и҆ рас̾стꙋпи́сѧ вода̀ , и҆ внидо́ша сн҃ове і҆и҃левы посредѣ мо́рѧ по́ сꙋхꙋ . и҆ вода̀ и҆мъ стѣна бысть ѻ҆деснꙋю , и҆ стѣна̀ ѻ҆шꙋю́ю · Гна́ша же е҆гѷптѧне и҆ внидо́ша в слⷣѣ и҆хъ , и҆ всѧ́къ ко́нь фараѻ́новъ , и҆ колесни́ца , и҆ всаⷣники посредѣ морѧ . Бысть же въ стражꙋ ѹ҆́тренюю̀ , и҆ въꙁрѣ г҃ь на по́лкъ е҆гѷпетскїи , въ столпѣ ѻ҆́гненомъ и҆ ѻ́блачномъ , и҆ смѧте по́лкъ и҆хъ , и҆ свѧꙁа̀ кола колесни́цаⷨ и҆хъ . и҆ водѧ́ше ѧ҆̀ съ нꙋждею и҆ реко́ша е҆гѷптѧне . бѣжи́мъ ѿ лица і҆и҃лева , г҃ь бо пособъствꙋ́етъ по ни́хъ . на е҆гѷптѧны · И҆ рече г҃ь къ моѷсїю , прострѝ рꙋкꙋ твою на́ море , и҆ растр́ъгни е҆̀ , да съвокꙋпи́тсѧ вода̀ , и҆ да покры́етъ е҆гѷптѧны . на колесни́ца же и҆ вса́дники · Простре́ же моѷсїи рꙋкꙋ на́ море , и҆ ѹ҆стро́исѧ вода̀ ко днꙋ̀ на мѣ́сто своѐ . предо дн҃емъ · Є҆гѷптѧне же бѣжа́ша поⷣ водо́ю , и҆ сътрѧсѐ г҃ь е҆гѷптѧны посредѣ мо́рѧ , и҆ ѻ҆брати́вшисѧ вода̀ покры̀ колесни́ца и҆ вса́дникы , и҆ всю̀ си́лꙋ фараѻ́новꙋ , и҆дꙋщꙋю въ слѣдъ и҆хъ въ мо́ре , и҆ не ѻ҆ста̀ ѿ ниⷯ ни е҆ді́нъ · Сн҃ове же і҆и҃левы прои̑до́ша по́ сꙋхꙋ посредѣ мо́рѧ , вода́ же иⷨ стѣна̀ бысть ѻ҆деснꙋ́ю , и҆ стѣна̀ ѻшꙋ́юю , і҆ и҆ꙁба́ви г҃ь і҆и҃лѧ въ дн҃ь ѻⷩ‍҇ и҆ꙁ рꙋкѝ е҆гѷпетски · И҆ видѣша сн҃ове і҆и҃левы е҆гѷптѧны и҆ꙁме́рша при кра́и мо́рѧ , ви́дѣвше же рꙋ́кꙋ вели́кꙋю , ꙗ҆же сътворѝ г҃ь е҆гѷптѧномъ и҆ ѹ҆боꙗ҆́шесѧ лю́дїе г҃а , и҆ вѣ́роваша б҃ꙋ , и҆ моѷсїю ѹ҆го́дникꙋ е҆го · И҆ тогда̀ въꙁопѝ моѷсїи , и҆ сн҃ове і҆и҃левы пѣ́снь сїю гв҃и , и҆ реко́ша гл҃юще ·
Глⷡ‍҇а , е҃і · Пои́мъ гв҃и сла́вно б҄о и҆ просла́висѧ , конѧ̀ и҆ вса́дники въве́рже въ мо́ре · Помо́щниⷦ‍҇ и҆ покрови́тель бысть мн҄ѣ въ сп҃се́нїе · Се̑ б҃ъ и҆ просла́влю и҆̀ , б҃ъ ѿц҃а мое̑го и҆ въꙁнесꙋ и҆̀ , г҃ь съкрꙋша́ѧ бра́ни , г҃ь и́мѧ е҆мꙋ · Колесни́ца фараѻ́новы , и҆ си́лꙋ е҆го въве́рже въ мо́ре , и҆ꙁбра́нъныѧ вса́дники триста́ты , потопѝ въ чр́ьмнемъ мо́ри , пꙋчи́ною покры́и и҆хъ , погрѧꙁо́ша въ глꙋбинѣ ꙗ҆́ко ка́мень . десни́ца твоѧ г҃и просла́висѧ въ крѣ́пости . десна́ѧ ти рꙋка г҃и съкрꙋши врагѝ , и҆ мно́жествоⷨ сла́вы твоеѧ съте́рлъ е҆си сопоста́ты , посла́ гнѣвъ свои , поꙗ҆́сть и҆хъ ꙗ҆ко сте́блїе , и҆ дх҃омъ ꙗ҆́рости твоеѧ растꙋпи́сѧ вода̀ . ѻ҆гꙋстѣша ꙗ҆́ко стѣна̀ во́ды , ѻ҆гꙋстѣша во́лны̀ посредѣ мо́рѧ · Рече враⷢ‍҇ гна́въ пости́гнꙋ раꙁдѣлю̀ кори́сть , и҆спо́лню дш҃ꙋ мою , ѹ҆тнꙋ̀ мече́мъ мои̑мъ , поѻ҆блада́етъ рꙋка̀ моѧ · Посла́лъ е҆си дх҃ъ твой , покры̀ и҆хъ мо́ре . погрѧꙁо́ша ꙗ҆́ко ѻ́лово въ водѣ ꙁе́лнѣи · Кт҄о подо́бенъ тебѣ въ бо́ѕѣхъ г҃и , кт҄о подо́бенъ тебѣ , просла́вленъ въ ст҃ыхъ ди́венъ , въ сла́вѣ творѧ́и чюдеса · Прострⷮѣ десни́цꙋ свою̀ , пожрѣт̾ иⷯ ꙁемлѧ̀ · Наста́вилъ е҆си пра́вдою твое́ю лю́ди твоѧ̀ сїѧ , ꙗ҆́же и҆ꙁба́ви . ѹ҆тѣшиⷧ‍҇ е҆си крѣпостїю свое́ю , въ ѻби́тель ст҃ꙋю твою̀ · Слы́шаша же ꙗ҆ꙁы́цы и҆ прогнѣ́вашасѧ , болѣꙁни прїѧ́ша живꙋщаѧ въ филисти́мѣ · Тогда̀ потща́шасѧ влⷣки е҆до́мскїѧ , и҆ кнѧ́ѕи моа̑ви́т̾стїи҆̀ , прїѧ́тъ и҆хъ трепетъ · Растаѧ́шасѧ вс҄и живꙋщїи въ ханаа́нѣ , нападѐ на нѧ страхъ и҆ тре́петъ · Вели́чїемъ мы́шца твоеѧ да ѻ҆ка́менѧтсѧ · дондеже проидо́ша лю́дїе твои г҃и , дондеже проидо́ша лю́дїе твои сїи , и҆хъже стѧжа̀ · Въве́дъ насади ѧ҆̀ въ го́рꙋ достоѧ́нїѧ твое̑го . въ гото́вое жи́лище твое , е҆же съдѣла г҃и , ст҃ыню г҃и , е҆же ѹ҆гото́вастѣ рꙋцѣ твои Гь҃ цр҃ьствꙋѧ вѣки , и҆ на вѣкъ , е҆ще ꙗ҆́ко въни́де ко́нь фараѻ́новъ , съ колесни́цами , и҆ вса́дники въ море , и҆ наведѐ на ни́хъ г҃ь водꙋ мор̾скꙋ́ю · Сн҃ове же і҆и҃левы проидо́ша по́ сꙋхꙋ посредѣ морѧ · Поꙗ̑тъ моѷсїи сн҃ы і҆и҃левы ѿ мо́рѧ чрьм́наго , и҆ въведѐ иⷯ въ пꙋсты́ню сѷръ . і҆ и҆дѧ́хꙋ три дн҃и въ пꙋсты́ни , и҆ не ѻ҆брѣта́хꙋ воды̀ пи́ти · Прїидо́ша же въ ме́ррꙋ , и҆ не можа́хꙋ пи́ти воды̀ ѿ ме́рры , горка̀ б҄о бѣ . сего ра́ди нарече́сѧ и҆́мѧ мѣстꙋ томꙋ̀ го́ресть , и҆ ропта́хꙋ лю́дїе на моѷсїѧ гл҃юще , чт҄о пїемъ · Въꙁопи́ же моѷсїи къ г҃ꙋ , и҆ покаꙁа̀ е҆мꙋ г҃ь дре́во , и҆ вложѝ и҆̀ въ во́дꙋ и ѹ҆слади́сѧ  · Тꙋ б҄о положѝ е҆мꙋ ѻ҆правда́нїѧ и҆ сꙋдбы̀ , и҆ т҄ꙋ е҆го и҆скꙋсѝ , и҆ рече . а҆ще слꙋхоⷨ ѹ҆слы́шиши гласъ б҃а твое̑го , и҆ ѹ҆го́днаѧ пред нимъ сътвори́ши , и҆ внꙋши́ши ꙁаповѣдем̾ е҆го , и҆ съхрани́ши вс҄ѧ ѻ҆правда́нїѧ е҆го . всѧ́кꙋ болѣ́ꙁнь е҆ꙗ҆́же наведо́хъ е҆гѷптѧномъ , не наведꙋ̀ на́ тѧ . а҆ꙁъ б҄о е҆смь г҃ь и҆сцѣлѧай т҄ѧ · И҆ прїдоша въ ели́мъ , и҆ б҄ѣ тꙋ , в҃і , и҆сто́чника во́дъ , и҆ ѻ҃ , сте́блїи фи́никоⷡ‍҇ , и҆ ѻ҆полчи́шасѧ т҄ꙋ при водаⷯ ·
Глⷡ‍҇а , ѕ҃і · Вꙁѧ́ша же сѧ ѿ е҆ли́ма , и пріиде ве́сь сонмъ сн҃овъ і҆и҃левъ въ пꙋсты́ню си́нъ . ꙗ҆́же е҆сть междꙋ̀ е҆ли́мъ , и҆ междꙋ̀ сина́ю · Въ пѧ́тыи же надесѧтыи дн҃ь , втора́го мцⷵа , и҆ꙁ̾шⷣешимъ ѿ ꙁемлѧ̀ е҆гѷпетъски . въꙁропта́ша ве́сь събо́ръ сн҃овъ і҆и҃левыхъ , на моѷсїѧ , и҆ а҆а̑ро́на · И҆ реко́ша к нимъ сн҃ове і҆и҃левы , ѹ҆нѐ б҄ѣ да бы́хомъ , и҆ꙁ̾ме́рли ѹ҆ꙗ̑ꙁве́ни ѿ г҃а в ꙁемлѝ е҆гѷпетъстѣи , е҆гда̀ сѣда́хомъ тамъ , наⷣ котлы̀ мѧсны́ми , и ѧ҆да́хомъ хлѣбы до сы́тости , не́жели ꙗко и҆ꙁведо́сте н҄ы въ пꙋсты́ню сїю , ѹ҆мори́ти со́нмъ се́и гла́дом̾ · И҆ рече г҃ь къ моѷсїю , с҄е а́ꙁъ ѻ҆дождꙋ вамъ хлѣ́бъ съ нб҃се , і҆ и҆ꙁы́идꙋтъ лю́дїе , и҆ да съберꙋтъ на всѧ́къ дн҃ь ꙗ҆́ко да и҆скꙋшꙋ и҆хъ , а҆́ще и́дꙋтъ въ ꙁаконѣ мое̑мъ или н҄и · Й бꙋ́детъ въ дн҃ь шесты́и , да ѹ҆гото́вѧтъ , и҆же и҆ꙁнесꙋт̾ и҆ да бꙋ́детъ сꙋгꙋ́бо , ꙗ҆́же съберꙋтъ ѿ дн҃еи всего дн҃е · Рече же моѵсїи и҆ а҆а̑ро́нъ къ всемꙋ наро́дꙋ сн҃овъ і҆и҃левыхъ . въ ве́черъ се́и ѹ҆вѣсте , ꙗ҆́ко г҃ь и҆ꙁведы́и в҄ы ѿ ꙁемлѧ̀ е҆гѷпетъски , ꙁаѹ҆́тра ѹ҆́ꙁрите сла́вꙋ гн҃ю , поне́же г҃ь ѹ҆слы́ша ропта́нїе ваше на́ бг҃а , м҄ы ѹ҆бо что е҆смы̀ , да ро́пщете на́ ны · И҆ рече моѷсїи , е҆гⷣа̀ да́сть г҃ь вамъ ве́черъ мѧⷵ ꙗ҆сти , и҆ хлѣ́бы ꙁаѹ҆́тра до сы́тости . поне́же г҃ь слы́ша ропта́нїе ва́ше , и҆же ро́пщете на́ ны , а҆ мы̀ чт҄о е҆смы̀ , не на́ ны ѹ҆бо ропта́нїе ваше  , н҄о на́ бг҃а · И҆ рече моѷсїи къ а҆а̑ро́нꙋ , гл҃и къ всемꙋ̀ со́нмꙋ сн҃овъ і҆и҃левъ , пріидѣте преⷣ б҃а , ѹ҆слы́ша б҄о ропта́нїе ваше · Єгда́ же гл҃аше а҆а̑ро́нъ , всемꙋ̀ со́нмꙋ сн҃овъ і҆и҃левъ , и҆ ѻ҆брати́шасѧ въ пꙋсты́ню , и҆ сла́ва гн҃ѧ ꙗ҆́ви́сѧ на ѻ҆́блацѣхъ · И҆ рече г҃ь къ моѷсїю гл҃ѧ , слышахъ ропта́нїе сн҃овъ і҆и҃левыⷯ , рцы̀ же к ни́мъ гл҃ѧ . на́ вечеръ да ꙗ҆́сте мѧ́са , а҆ ꙁаѹ҆́тра насыти́тесѧ хлѣба . и҆ да ѹ҆вѣ́сте , ꙗ҆́ко а́ꙁъ е҆смь г҃ь б҃ъ вашъ · Бы́сть же ве́черъ , прїидо́ша красте́ли , и҆ покры́ша ве́сь по́лкъ . ꙁаѹ҆́тра же ѻ҆сѧꙁа́ющи росѣ ѻ҆́коло по́лка , и с҄е на лицы̀ пꙋсты́ни  , ꙗ҆́ко сѣмѧ бѣ́ло а҆ки ледъ на ꙁемлѝ · Ѹ҆ꙁрѣ́вше же сн҃ове і҆и҃левы , рече дрⷢ‍҇ꙋ къ дрꙋгꙋ , что̀ с҄е е҆сть . не вѣ́дѧхꙋ бо что̀ с҄е е҆сть · Рече же моѷсїи к ниⷨ , се хлѣ́бъ , и҆же да́сть г҃ь ꙗ҆́сти ваⷨ , и҆ с҄е сло́во е҆же ѻбѣща̀ г҃ь , съберѣте ѿ него̀ ко́ждо ваⷵ , въ сво́и гоморъ , на главꙋ̀ по числꙋ̀ дш҃ъ ва́шихъ , ко́ждо васъ . съ дома́шними свои́ми събира́ите · И҆ сътвори́ша тако сн҃ове і҆и҃левы , и҆ събра́ша ѻ҆́въ мно́го ѻ҆́в̾ же ма́ло , в мѣ́рꙋ ко́ждо гомо́ръ свои , и҆ не и҆ꙁбы́сть ѹ҆ него́же мно́го , и҆ недоста̀ ѹ҆ него́же ма́ло , ко́ждо е҆ли́коже бѣ е҆мꙋ събра̀ · И҆ рече моѷсїи к ниⷨ , никто́же да ѻ҆ставитъ на ѹ҆́трїѧ ѿ него , и҆ не послꙋш́аша моѷсїѧ , н҄о ѻ҆ста́виша дрꙋꙁїи ѿ него̀ на ѹ҆́трїа , и҆ съгниѧ̑сѧ чр́ьвми и҆ въсмердѣ́сѧ . ѻ҆скорби́ же сѧ на́ нѧ моѷсїи , и҆ ꙁабра̀ ра́но ра́но ко́ждо доста́точное е҆мꙋ , и҆дѣже ѻ҆грѣѧ́ше слн҃це , раста́ѧше · Бы́сть же въ дн҃ь шесты́и , и҆ събра́ша доста́точное сꙋгꙋ́бо дв҄а гомора въ е҆дино , комꙋж́до , прїидо́ша же вс҄и кн҃ѕи со́нъма , и҆ повѣ́даша моѷсїю · Рече же моѷсїи к нимъ , с҄е е҆сть сло́во е҆же гл҃а г҃ь , сꙋбо́та поко́и ст҃ъ г҃ꙋ · Ѹ҆тро е҆ли́ко а҆ще и҆спече́те , пецѣте , и҆ е҆ли́ко а҆ще сва́рите , свари́те , все же и҆ꙁбы́точное о҆ста́вите въ скро́вѣ , на ѹ҆́трїѧ · И҆ ѻ҆́ста́виша до ѹ҆́трїѧ , ꙗ҆́коже ꙁаповѣ́да и҆м̾ моѷсїи . и҆ не въсмердѣ́сѧ , и҆ че́рвь не бы́сть въ не́мъ · Рече же и҆мъ моѷсїи ꙗ҆́ди́те днⷵь . е҆сть бо сꙋбо́та поко́ище г҃ꙋ днⷵь . не ѻ҆брѧ́щете на́ поли . ше́сть бо дн҃їи да събира́ете , а҆ въ седмы́и дн҃ь сꙋбо́та . не ѻ҆брѧ́щете в немъ · Бы́сть же въ седмы́и дн҃ь , и҆до́ша нѣцыи събира́ти , и҆ не ѻ҆брѣто́ша · Рече же г҃ь моѷсїѻ҆ви , доко́лѣ не хо́щете послꙋшати ꙁа́повѣдеи мои̑хъ , и҆ ꙁако́на мое̑го блюстѝ . г҃ь бо далъ вамъ сїи дн҃ь сꙋбо́тꙋ , сего̀ ра́ди далъ вамъ въ дн҃ь шесты́и хлѣба на два дн҃и , да сѣди́те ко́ждо васъ въ домꙋ̀ свое̑мъ ѻ҆ себѣ , и҆ да никто́же ваⷵ и҆схо́дитъ ко́жⷣо ѿ мѣ́ста свое̑го , въ дн҃ь седмы́и · И҆ сꙋботьствꙋѧ лю́дїе въ дн҃ь сеⷣмы́и . и҆ проꙁва́ша сн҃ове і҆и҃леви и҆́мѧ е҆го ма́нна . ѻ҆на́ же бѧше ꙗ҆ко сѣмѧ кориꙗ҆́нъдрово . и҆ ꙗ҆́ко мꙋка̀ бѣ́ло , а҆ въкꙋше́нїе е҆ѧ̀ а҆ки мꙋка̀ с ме́домъ · Рече же и҆мъ моѷсїи , с҄е сло́во е҆же вѣща̀ г҃ь , напо́лните гомо́ръ ѿ ма́нны въ кро́вь роженїи вашихъ . да вѣ́дѧтъ хлѣ́бъ е҆го́же е҆сте ꙗ҆́ли въ пꙋсты́ни , е҆гда̀ и҆ꙁведѐ в҄ы г҃ь ѿ ꙁемлѧ̀ е҆гѷпетъски · И҆ рече моѷсїи къ а҆а̑ро́нꙋ , въꙁми съсꙋ́дъ ꙁлаты́и е҆ді́нъ , и҆ вложѝ в него̀ гомо́ръ по́лныи ѿ ма́нны , и҆ положи́ши то́е прⷣе гм҃ъ , въ снабдѣ́нїе роже́нїю ва́шемꙋ . ꙗ҆́коже ꙁаповѣ́да г҃ь моѵ́сїю . и҆ положи ю҆̀ а҆а̑ро́нъ , прⷣе свѣдѣнїемъ , въ снабдѣ́нїе · Сн҃ве же і҆и҃левы ꙗ҆́до́ша маннꙋ , лⷮѣ четы́ридесѧтъ до́нъдеже прїидо́ша въ ꙁе́млю ѻ҆бита́ющꙋю , и҆ ꙗ҆до́ша маннꙋ до́н̾деже прїидо́ша къ кра́ю фини́чномꙋ , гомо́ръ же десѧ́таѧ часть треⷯ мѣръ бѧше ·
Глⷡ‍҇а , ꙁ҃і · Ивъста́вше весь со́нмъ сн҃въ і҆илвъ , ѿ пꙋсты́нѧ си́нъ . по полко́мъ и҆хъ , словесе́м̾ гн҃иⷨ , и҆ ста́ша в рафи́дѣ , и҆ не бѧ́ше воды̀ пити людеⷨ , и хꙋлѧ́хꙋ лю́дїе моѷсїа гл҃юще , да́жⷣь намъ во́дꙋ да пїемъ · Рече же моѷсїи , чт҄о хꙋ́лите мѧ . и҆ чт҄о и҆скꙋша́ете г҃а . жажда́ша же т҄ꙋ лю́дїе воды̀ , и҆ ропта́хꙋ на моѷсїѧ гл҃юще . въскꙋ́ю наⷵ и҆ꙁведѐ и҆ꙁ̾ е҆гѷпта . ѹмори́ти насъ , и҆ ча́да наша , и҆ скоты наша жа́ждею · Воꙁъпи́ же моѷсїи къ г҃ꙋ гл҃ѧ . чт҄о сътворю̀ лю́демъ симъ , и҆ е҆щѐ мало и҆ побїю́тъ м҄ѧ ка́менїемъ · И҆ рече г҃ь къ моѷсїю , поидѝ преⷣ людми , и҆ поимѝ съ собо́ю ѿ ста́рецъ люⷣскихъ , и҆ же́ꙁлъ имже пребѝ мо́ре въꙁмѝ в рꙋ́кꙋ твою , и҆ поидѝ . аꙁъ же ста́нꙋ т҄ꙋ пре́жⷣе прише́ствїѧ твое̑го ѹ҆ ка́мени въ хори́вѣ . и ѹ҆да́риши въ ка́мень , і҆ и҆ꙁы́детъ ѿ него вода̀ , да пїю́тъ людїе · Сътвори́ же тако моѷсїи преⷣ сн҃ы і҆и҃левыми . и҆ проꙁва̀ и҆́мѧ мѣ́стꙋ томꙋ и҆скꙋ́съ , и҆ похꙋле́нїе хꙋлы ради сн҃овъ і҆и҃левъ . і҆ и҆скꙋше́нїѧ ради г҃а гл҃щиⷯ , а҆́ще е҆сть в насъ г҃ь , и҆ли н҄и · Прїиде же а҆малиⷦ‍҇ , и҆ въе̑ва̀ на і҆и҃лѧ въ рафиди́нѣ , рече же моѷсїи къ і҆с҃ꙋ , и҆ꙁберѝ себѣ мꙋжа си́лны . и҆ шеⷣ ѻ҆полчи́сѧ къ а҆мали́кꙋ , ѹ҆́трѣ , с҄е же а҆́ꙁъ ста́нꙋ , на верхꙋ̀ горы̀ , и҆ же́ꙁлъ же бж҃їи в рꙋцѣ моеи · И҆ сътворѝ і҆сꙋсъ , ꙗ҆́коже рече е҆мꙋ моѷсїи , и҆ѻ҆полчи́сѧ къ а҆мали́кꙋ , моѷсїи же , і҆ а҆а̑ро́нъ , і҆ ѻ́ръ , въꙁыидо́ша въ ве́рхъ горы̀ · И҆ бы́сть е҆гда̀ въꙁдвиꙁа́ше моѷсїи рꙋцѣ , ѻ҆долѣва́ше і҆и҃ль , е҆гда́ же пригина́ше рꙋцѣ , ѻ҆долѣва́ше а҆малиⷦ‍҇ · рꙋцѣ же моѷсїѻ҆вѣ тѧ́ж̾цѣ бѣша , и҆ въꙁе́мше ка́мень поⷣложи́ша е҆мꙋ , и҆ сѣдѧ́ше на не́мъ . а҆а̑ро́нъ же і҆ ѻ́р̾ , поⷣдержа́ста рꙋцѣ е҆мꙋ , е҆ді́нъ ѿсюдꙋ а҆ дрꙋгїи ѿтꙋ́дꙋ , и҆ бы́ша моѷсїѻ́вѣ рꙋцѣ ѹ҆крѣпле́ни , до ꙁа́хода слн҃цꙋ , и́ ѻ҆долѣ і҆сꙋсъ а҆мали́кꙋ , и҆ вс҄ѧ лю́ди посѣчѐ мече́мъ · И҆ рече г҃ь къ моѷсїю въпишѝ с҄е на памѧть въ кни́ги , и҆ въда́и въ ѹ҆́ши и҆сꙋсꙋ ꙗ҆ко па́гꙋбою погꙋблю̀ па́мѧть а҆мали́ковꙋ ѿ ꙁемлѧ̀ · И҆ съꙁда̀ моѷсїи ѻ҆́лтаръ г҃ꙋ , и҆ проꙁва̀ и҆́мѧ е҆мꙋ г҃ь мои , прибѣ́жище моѐ . ꙗ҆́ко рꙋко́ю крѣ́пкою бо́ретъ г҃ь на а҆мали́ка , ѿ рода въ ро́дъ ·
Глⷡ‍҇а , и҃і · Оуслы́ша же і҆ѻ҆ѳоръ і҆е̑рѣ́и мадиѧ́мъскїи . те́сть моѷсі̆ѻ́въ , вс҄е е҆ли́ко сътворѝ г҃ь і҆и҃лю свои̑мъ лю́демъ . и҆ ꙗ҆́ко и҆ꙁведѐ г҃ь і҆и҃лѧ и҆ꙁ̾ е҆гѷпта · И҆ поѧ̀ і҆ѻ҆ѳоръ , те́сть моѷсїѻ҆въ , сепфи́рꙋ женꙋ̀ моѷсїѻ҆вꙋ , съ и҆мѣ́нїемъ е҆ѧ̀ , и҆ съ двѣма сн҃ома е҆го . имѧ е҆ді́номꙋ , герса́мъ , гл҃ѧ пришле́ць е҆смь въ ꙁемлѝ чюжде́и . и҆́мѧ второ́мꙋ е҆лие̑ꙁе́ръ , гл҃ѧ , б҃ъ ѿц҃а мое̑го помо́щникъ мои , и҆ꙁба́ви мѧ и҆ꙁ рꙋкѝ фараѻ́нѧ · И҆ прїиде і҆ѻ҆ѳоръ . те́сть моѷсїѻ҆въ , и҆ сн҃ове и҆ жена̀ къ моѷсїю въ пꙋсты́ню , и҆деже стоѧ́хꙋ въ пꙋсты́ни при горѣ бж҃їи · Въꙁвѣсти́ша же моѷсїю гл҃юще , се́й іѻ҆ѳоръ те́сть твои и́детъ к тебѣ , и҆ жена̀ твоѧ̀ , и҆ ѻ́ба сн҃а твоѧ̀ с ниⷨ · И҆ꙁы́де же моѷсїи проти́вꙋ те́стю свое̑мꙋ , и҆ поклони́сѧ е҆мꙋ , и҆ цѣлова и҆̀ , и҆ пыта́лъ дрꙋгъ дрꙋ́га ꙁдра́вїа , и҆ въведѐ и҆̀ моѷсїи въ кꙋщ́ꙋ , і҆ и҆сповѣда моѷсїи те́стю свое̑мꙋ , вс҄е е҆ли́ко сътворѝ г҃ь фараѻ́нꙋ , и҆ е҆гѷптѧноⷨ і҆и҃лѧ ради . и҆ ве́сь трꙋдъ и҆мъже быⷵ на пꙋтѝ . и҆ ꙗ҆́ко и҆ꙁба́ви и҆хъ г҃ь ѿ рꙋкѝ фараѻ́нѧ , и҆ ѿ рꙋкѝ е҆гѷпетъски · Чюди́ же сѧ і҆ѻ҆ѳоръ все́и блгⷣти , ꙗ҆́же сътворѝ г҃ь съ ними , ꙗ҆ко и҆ꙁба́ви г҃ь и҆хъ ѿ рꙋкѝ е҆гѷпетъски и҆ ѿ рꙋкѝ фараѻ́нѧ · И҆ рече и҆ѻ҆ѳоръ блгⷵве́нъ г҃ь и҆же и҆ꙁба́ви лю́ди и҆ꙁ рꙋкѝ е҆гѷпеⷮскїа , і҆ и҆ꙁ рꙋкѝ фараѻ́нѧ · Нн҃ѣ ѹ҆вѣдⷯѣ ꙗ҆́ко вели́къ е҆сть г҃ь , паче всⷯѣ боговъ , сего ра́ди ꙗ҆́ко налего́ша на нихъ въꙁдаⷧ‍҇ и҆мъ г҃ь . и҆ положѝ і҆ѻ҆ѳо́ръ те́сть моѷсїѻ҆въ , вс҄есъжеженїа и҆ же́ртвы  · Прїиде же а҆а̑ро́нъ , и҆ вс҄и ста́рцы̀ і҆и҃левы ꙗ҆сти хлѣба съ те́стемъ моѷсїѻ҆вымъ , преⷣ бг҃омъ · И҆ бы́сть по сеⷨ на ѹ҆́трїе . сѣ́де моѷсїи , сꙋди́ти люди . стоѧ́хꙋ же преⷣ моѷсїѻ҆мъ вс҄и лю́дїе , ѿ ѹ҆тра и҆ до ве́чера . ви́дѣв̾ же те́сть моѷсїѻ҆въ і҆ѻ҆ѳоръ , вс҄е е҆ли́ко творѧ́ше лю́демъ · И҆ рече чт҄о сѐ т҄ы твори́ши лю́демъ , почто̀ т҄ы е҆ді́нъ сѣди́ши , а҆ вс҄и лю́дїе преⷣстоѧⷮ тебѣ , ѿ ѹ҆́тра до ве́чера · Рече же моѷсїи те́стю , поне́же прихо́дѧтъ лю́дїе къ мнѣ , въпраша́юще сꙋда̀ ѿ бг҃а , е҆гда́ же бꙋ́детъ и҆мъ прѧ̀ , и҆ прїидꙋтъ къ мнѣ , раꙁъсꙋж́дꙋ комꙋж́до . и҆ накажꙋ̀ ѧ҆̀ , по повелѣ́нїю бж҃їю , и҆ ꙁако́нꙋ е҆го · Рече же те́сть моѷсїѻ҆въ къ немꙋ , непра́ведно твори́ши сло́во с҄е , сѐ б҄о раꙁ̾сы́панїемъ раꙁ̾сы́плеши т҄ы и҆ вс҄и лю́дїе сїи , и҆же с тобо́ю . тѧ́жко тебѣ сло́во с҄е , и҆ не въꙁмо́жеши твори́ти т҄ы е҆ді́нъ · Нн҃ѣ же послꙋш́аи менѐ , да съвѣтꙋю тебѣ , бꙋ́детъ бг҃ъ с тобо́ю . бꙋ́ди ты лю́демъ ꙗ҆же къ бг҃ꙋ . и҆ донесе́ши словеса̀ и҆хъ къ бг҃ꙋ · И҆ въꙁвѣща́й и҆мъ повелѣ́нїа бж҃їа , и҆ ꙁако́нъ е҆го . и҆ повѣ́си и҆мъ пꙋтѝ е҆го , в нѧ́же по́идꙋтъ  , и҆ дѣлеса̀ ꙗ҆́же сътворѧ́тъ , а҆ т҄ы и҆ꙁберѝ себѣ ѿ всѣ́хъ людїи мꙋжа си́лны , бг҃а боѧ́щихъсѧ . мꙋж́а пра́ведны . и҆ ненави́дѧщаѧ велича́нїѧ · Поста́ви же над ни́ми ты́сѧщники , и҆ сотники , и҆ пѧтьдесѧ́тъники , и҆ десѧ́тники , и҆ кни́гочїѧ , да сꙋ́дѧтъ ѧ҆̀ по вс҄ѧ часы̀ , а҆ рѣчь ѹ҆си́лнаѧ , донесꙋтъ до тебѐ малы́ѧ же сꙋды̀ да сꙋ́дѧтъ ѻ҆нѝ , и҆ ѹ҆ма́лѧⷮ ти трꙋда̀ . и҆ поⷣпомо́гꙋтъ т҄ѧ · А҆́ще сътвори́ши сло́во с҄е , ѹ҆крѣпиⷮ т҄ѧ бг҃ъ . и҆ въꙁмо́жеши слꙋжи́ти , и҆ вс҄и лю́дїе прїидꙋтъ въ своѐ мѣ́сто ко́ждо с ми́ромъ · Послꙋ́ша же моѷсїи гласа те́стѧ свое̑го , и҆ сътворѝ вс҄е е҆ли́ко реⷱ‍҇ е҆мꙋ · И҆ и҆ꙁбра̀ моѷсїи мꙋж́а си́лны ѿ всего̀ іи҃лѧ . и҆ сътворѝ ѧ҆̀ наⷣ ни́ми ты́сѧщники и҆ со́тники , и҆ пѧⷮдесѧ́тники и҆ десѧ́тники , и҆ кни́гочїѧ , и҆ сꙋжⷣахꙋ лю́демъ по всѧ̀ часы̀ . всю́ же рѣчь ѹ҆си́лнꙋю приноси́ша къ моѷсїю , а҆ ма́лꙋю же сами сꙋжⷣаше · ѿпꙋсти́ же моѷсїи те́стѧ свое̑го , и҆ ѿи́де въ свою̀ ꙁе́млю ·
Глⷡ‍҇а , ѳ҃і · Мцⷵа же тре́тїаго и҆ꙁ̾шествїа сн҃овъ і҆и҃левъ ѿ ꙁемлѧ̀ е҆гѷпетъскїѧ , в сїи дн҃ь , прїидо́ша въ пꙋсты́ню сина́искꙋю , и҆ въꙁдвиго́шасѧ ѿ рафиди́на , и҆ прїидо́ша въ пꙋсты́ню сина́икꙋю . и҆ ста̀ т҄ꙋ і҆и҃ль прѧ́мо гомо́рѣ . Моѷсїи же въꙁы́иде на горꙋ̀ бж҃їю , и҆ въꙁва̀ и҆̀ б҃ъ ѿ горы̀ гл҃ѧ . си́це гл҃еши до́мꙋ і҆а́ковлю , и҆ повѣж́дь сн҃омъ і҆и҃левымъ . са́ми ви́дите е҆ли́ко сътвори́хъ е҆гѷптѧномъ , и҆ вꙁѧⷯ в҄ы ꙗ҆́ко на крилѣ ѻ҆́рли , и҆ приведоⷯ в҄ы к себѣ · И҆ нн҃ѣ а́ще послꙋш́анїемъ послꙋш́аете гла́са мое̑го , и҆ снабди́те ꙁавѣтъ мои . бꙋ́дете ми лю́дїе сꙋщ́е ѿ всѣ́хъ ꙗ҆ꙁы́къ , моѧ̀ б҄о е҆сть вс҄ѧ ꙁемлѧ̀ . вы́ же бꙋ́дѣте м҄и цр҃ьское сщ҃енїе , и҆ ꙗ҆́ꙁы́къ ст҃ъ . с҄и словеса̀ да гл҃еши сн҃омъ і҆и҃левымъ · Пришедъ же моѷсїи въꙁва̀ вс҄ѧ ста́рца лю́дъски , и҆ рече , і҆ и҆сповѣ́да и҆мъ вс҄ѧ словеса̀ с҄и , ꙗ҆́же ꙁавѣща̀ иⷨ б҃ъ · ѿвѣща́ша же вс҄и лю́дїе кꙋ́пно и҆ реко́ша . вс҄е е҆ли́ко ре́клъ б҃ъ , сътвориⷨ , и҆ послꙋ́шаемъ . доне́съ же моѷсїи словеса̀ с҄и къ бг҃ꙋ · И҆ рече г҃ь къ моѷсїю с҄е а́ꙁъ прїидꙋ̀ к тебѣ въ столпѣ ѻ҆́блачнѣ . да ѹ҆слы́шатъ лю́дїе гл҃юща м҄ѧ к тебѣ , и҆ да тебѣ вѣрꙋютъ въ вѣки . повѣ́да же моѷсїи , словеса̀ лю́дїи къ г҃ꙋ · И҆ рече г҃ь моѷсїю съни́ди , въꙁвѣсти лю́демъ , и҆ ѻ҆чи́сти ѧ҆̀ днесь и҆ ѹ҆́трѣ . и҆ да и҆сперꙋт̾ ри́ꙁы , и҆ да бꙋ́дꙋтъ гото́ви , въ дн҃ь третїи , въ тре́тїи б҄о дн҃ь сни́дет̾ г҃ь на горꙋ̀ сина́искꙋю , пред̾ лицемъ всѣхъ людїи , и҆ ѹ҆стро́иши лю́ди ѻ҆боꙗ҆́мо гл҃ѧ , въне́млите себѣ не въсходи́ти на горꙋ̀ и҆ ничи́мже коснꙋтисѧ еѧ̀ , всѧ́къ б҄о прикоснꙋ́выйсѧ горѣ смр҃тїю ѹ҆́мретъ . прие́мшаѧⷤ‍ⷷсѧ е́й рꙋка̀ ка́менїемъ побїе́тсѧ , и҆лѝ стрѣло́ю ѹ҆стрѣ́литсѧ . любо ꙁвѣ́рь , любо чл҃къ , не бꙋ́детъ жиⷡ‍҇ е҆гда́ же гласъ трꙋбы̀ и҆ ѻ́блакъ ѿи́деⷮ ѿ горы̀ , сїѝ да въꙁы́идꙋтъ на горꙋ̀ · И҆ꙁы́де же моѷсїи съ горы̀ къ лю́демъ и҆ ѻ҆чи́стї ѧ҆̀ , і҆ испра́ша ри́ꙁы своѧ , рече же лю́демъ , бꙋ́дите гото́ви три дн҃и и҆ не ходи́те къ жена́мъ · Бысть же въ тре́тїи дн҃ь , къ свита́нїю , и҆ бы́ша гла́си , и҆ мо́лнїѧ , и҆ ѻ҆́блакъ мо́лнїанъ на горѣ сина́истѣи и҆ гла́съ трꙋбныи . глаша́ше си́лно ѕѣло , и҆ ѹ҆боꙗ̑шасѧ вс҄и людїе въ по́лцѣ · И҆ꙁведе́ же моѷсїи , лю́ди проти́вꙋ б҃ꙋ , ѿ полка̀ , и҆ ста́ша подъ горо́ю . гора́ же сина́искаѧ кꙋрѧ́шесѧ вс҄ѧ . схожде́нїѧ ради бж҃їѧ на ню̀ , въ ѻ҆гнѝ . и҆ схожда́ше же дымъ , ꙗ҆́ко ды́мъ пе́щныи . и҆ ѹ҆жасо́шасѧ вс҄и лю́дїе ѕѣло · Быша же гла́си трꙋбнїи , сходѧ́ще крѣп́цѣ ѕѣло . моѷсїи же гл҃аше , а҆ б҃ъ ѿвѣщава́ше е҆мꙋ гласомъ · Сни́де же г҃ь на горꙋ̀ сина́искꙋю , на ве́рхъ горы̀ , и҆ въꙁва̀ г҃ь моѷсїѧ на ве́рхъ горы̀ , и҆ въꙁы́де моѷсїи · Рече же б҃ъ к немꙋ гл҃ѧ . съни́ди , и въꙁвѣстѝ лю́демъ . да не когда̀ пристꙋ́плѧⷮ къ горѣ , къ бг҃ꙋ раꙁꙋмѣти , и҆ падꙋтъ ѿ нихъ мно́ѕи , и҆ жерцы́ же пристꙋпа́ѧи къ г҃ꙋ б҃ꙋ да сѧ ѻ҆ст҃ѧт̾ . да не когда̀ и҆ꙁмѣни́тъ ѿ нихъ г҃ь · Рече же моѵсїи къ б҃ꙋ , не воꙁмо́гꙋтъ лю́дїе въꙁы́ти на горꙋ̀ сина́искꙋю , ты б҄о ꙁавѣща́лъ е҆си насъ гл҃ѧ . предѣли́ти , ѹ҆ горы̀ , и҆ ѻ҆ст҃ити ю҆̀ · И҆ рече е҆мꙋ г҃ь . и҆дѝ съни́ди , и҆ въꙁы́ди т҄ы , і҆ аа̑ро́нъ с тобо́ю . жерцы́ же и҆ лю́дїе да сѧ не нꙋ́дѧтъ въꙁытѝ къ б҃ꙋ . да не когда̀ погꙋби́тъ ѿ ниⷯ г҃ь . сни́де же моѷсїи , къ лю́демъ и҆ рече иⷨ ·
Глⷡ‍҇а , к҃ · И гл҃а г҃ь вс҄ѧ словеса̀ с҄и ко моѷсїю гл҃ѧ . а҆́ꙁъ е҆смь г҃ь б҃ъ твои , и҆ꙁведы́и т҄ѧ ѿ ꙁемлѧ̀ е҆гѷпетъскы , ѿ домꙋ работнаго · да не бꙋ́дꙋтъ тебѣ боѕи и҆́ни ра́ꙁвѣ мене . ни сътворѝ себѣ кꙋми́ра , и҆ всѧ́кого подо́бїа , е҆же на́ нб҃си горѣ , и҆ е҆ли́ко на́ ꙁемли ни́ꙁꙋ , и҆ е҆ли́ко въ вода́хъ и҆ подъ ꙁемле́ю . да сѧ не поклони́ши и҆мъ · н҄и да послꙋж́иши и҆мъ , а҆́ꙁъ б҄о е҆смь г҃ь б҃ъ твои . б҃ъ ревни́въ , ѿдаѧ грѣхы̀ ѿц҃ъ на ча́да , до тре́тїаго и҆ до четве́ртаго ро́да , ненавидѧщихъ менѐ . творѧ́и же млⷵть въ ты́сѧщах̾ лю́бѧщимъ м҄ѧ , и҆ снабдѧ́щимъ ꙁаповѣди моа̀ · Не прїе́мли именѝ г҃а б҃а твое̑го всꙋ́е , не ѻ҆цѣ́стиⷮ б҄о г҃ь , прилага́ющихъ и҆́мѧ е҆го тꙋнѐ · По́мни дн҃ь сꙋбоⷮныи , ст҃ити е҆го ше́сть дн҃и дѣ́лаи и҆ сътвори́ши в нихъ вс҄ѧ дѣ́ла твоа . а҆ дн҃ь сеⷣмы́и сꙋбо́та г҃ꙋ б҃ꙋ твое̑мꙋ · да не сътвори́ши всего̀ дѣ́ла во́нь . т҄ы и҆ сн҃ъ твои , и҆ дще́рь твоа̀ , и҆ ра́бъ твои , и҆ раба̀ твоа̀ , и҆ во́лъ твои , и҆ ѻ҆слѧ̀ твоѐ , и҆ ве́сь ско́тъ твои , и҆ прише́лець твои ѻ҆бита́ѧ ѹ҆ тебѐ , ꙁанѐ в шестѝ дн҃ех̾ сътворѝ г҃ь нб҃о и҆ ꙁемлю̀ , мо́ре и҆ вс҄ѧ ꙗ҆́же на ниⷯ . и҆ почѝ въ дн҃ь сеⷣмы́и . сего ради блⷵви г҃ь дн҃ь сеⷣмы́и и҆ ѻ҆ст҃и е҆го · Чт҄и ѿц҃а твое̑го , и҆ мт҃рь твою̀ , да бл҃го т҄и бꙋ́детъ . и҆ долголѣтенъ бꙋ́деши на ꙁемлѝ бла́ѕѣ , ю́же г҃ь б҃ъ твой даⷵ тебѣ · Не ѹ҆бїи не любодѣ́и не ѹ҆кра́ди , не послꙋшествꙋ́и на дрꙋ́га свое̑го свѣдѣтельства ло́жна · Не пожела́и жены̀ и҆́скренего твое̑го , не пожела́и домꙋ бли́жнего твое̑го , н҄и села̀ е҆го , н҄и раба̀ е҆го , н҄и рабы̀ни е҆го , н҄и вола̀ е҆го , н҄и ѻ҆сла̀ е҆го , н҄и всего скота̀ е҆го , н҄и всѐ е҆ли́ко бли́жнего твое̑го · Вси́ же лю́дїе смотрѧ́хꙋ гла́са и҆ свѣщъ , и҆ гласа трꙋ́бнаго , и҆ горꙋ̀ кꙋрѧ̀щꙋсѧ , и҆ ѹ҆боа́шасѧ вс҄и лю́дїе ста́ша пода́лѣ · И҆ реко́ша моѷсїю гл҃и т҄ы с на́ми , да не гл҃етъ к наⷨ б҃ъ да не когда̀ ѹ҆мреⷨ · Рече же и҆мъ моѷсїи ѹ҆пова́ите не бо́итесѧ и҆скꙋше́нїа бо ради . прїиде б҃ъ к ва́мъ , ꙗ҆́ко да бꙋ́детъ стра́хъ е҆го въ ва́съ , да не съгрѣша́ете · Стоа́хꙋ же вс҄и лю́дїе пода́лѣ . моѷсїи же вни́де въ мглꙋ̀ , и҆дѣже бѧ́ше г҃ь · И҆ рече г҃ь къ моѷсїю . с҄е рцы̀ до́мꙋ і҆а́ковлю . и҆ въꙁвѣстѝ сн҃омъ і҆и҃левым̾ . в҄ы ви́дѣсте , ꙗ҆́ко с нб҃се гл҃ахъ к ваⷨ . да не сътвори́те себѣ са́ми бого́въ сре́бреныхъ , и҆ бого́въ ꙁлатыхъ не сътворите сами себѣ · ѻ҆лъта́ра съ ꙁемлѝ , да сътвори́те м҄и . и҆ положи́те на не́мъ , вс҄есъжеже́нїа и҆ сп҃се́нїа ваша . ѻ҆́вца , и҆ те́лца ваша , на всѧ́комъ мѣстѣ . и҆дѣже нарекꙋ̀ и҆́мѧ мое , т҄ꙋ и҆ прїидꙋ к тебѣ , и благосло́влю т҄ѧ · А҆́ще же ѻ҆лта́ръ ѿ ка́менїа сътвори́ши м҄и , да не гла́диши е҆го сѣчивомъ , сѣ́чиво б҄о свое а҆́ще въꙁложи́ши наⷩ‍҇ , т҄о ѻ҆скверъни́ши и҆̀ . да не въсхо́диши на стоѧ́ла ѻ҆лъта́ра мое̑го , ꙗ҆ко да не ꙗ҆́ви́ши ѻ҆сквръне́нїѧ свое̑го на немъ ·
Глⷡ‍҇а , к҃а · И сїѧ ѻ҆правда́нїа и҆ сꙋды положи преⷣ ни́ми , а҆́ще притѧ́жеши раⷠ‍҇ е҆врѣ́инъ , шесть лⷮѣ да ти работа́етъ . а҆ въ сеⷣмое лѣто ѿпꙋсти́ши е҆го свобо́дъ тꙋнѐ · А҆́ще са́мъ е҆ді́нъ вни́детъ т҄о е҆ді́нъ і҆ и҆ꙁы́детъ , а҆́ще ли и҆ жена̀ вни́детъ с нимъ , т҄о и҆ жена̀ ѿи́детъ с нимъ · А҆́ще ли господиⷩ‍҇ дастъ е҆мꙋ женꙋ̀ , и҆ родитъ е҆мꙋ сн҃ъ и҆л҄и дще́рь , жена̀ и҆ дѣти да бꙋ́дꙋтъ господи́нꙋ е҆го , а҆ самъ е҆ді́нъ . да ѿи́детъ · А҆́ще ли ѿвѣщавъ рабъ речетъ , въꙁлюбиⷯ гдⷵна мое̑го и҆ женꙋ мою̀ и҆ дѣти моѝ . не ѿхождꙋ̀ свобо́денъ . да приведеⷮ и҆̀ господиⷩ‍҇ е҆го преⷣ сꙋди́ще бж҃їе . тогда же приведеⷮ е҆го преⷣ две́ри на стоѧ́ла , и҆ да провръти́тъ е҆мꙋ̀ ѹ҆хо гдⷵнъ е҆го ши́ломъ , и҆ да работа́етъ е҆мꙋ въ́ вѣки · А҆́ще кт҄о прода́стъ свою дще́рь в рабыню , и҆ да не ѿидетъ , ́ ꙗ҆́коже ѿхо́дѧтъ рабынѧ . а҆́ще же не ѹ҆годи́тъ пред̾ ѻ҆чи́ма господи́на свое̑го ꙗ҆́же е҆мꙋ помы́сливъ ѻ҆бѣща , да ѿпꙋ́стиⷮ ю҆̀ . ꙗ҆́ꙁы́кꙋ же чюже́мꙋ гдⷵнъ да не прода́стъ еѧ̀ , понеже погордѣ ею̀ · А҆́ще лиⷤ‍ⷷ сн҃ꙋ свое̑мꙋ ѻ҆бещалъ еѧ̀ , по ѻ҆правле́нїю дще́рню да сътвори́тъ е́й . а҆́ще ли и́нꙋ по́иметъ себѣ , и҆ потре́бныа и҆ ри́ꙁы и҆ вѣ́но еѧ̀ да́стъ е́й . не ѹ҆меншитъ , а҆́ще ли сего̀ трое̑го не твори́тъ е́й , да ѿи́детъ бес цѣны̀ тꙋнѐ · И҆ а́ще кого кт҄о ѹ҆да́ритъ и҆ ѹ҆мретъ , смр҃тїю да ѹ҆мреⷮ и҆ то́й · А҆́ще ли не хотѧ̀ , н҄о б҃ъ бꙋ́детъ предалъ въ рꙋцѣ е҆го , то да́мъ т҄и мѣсто , в неже бѣжи́тъ тамо ѹ҆би́выи · А҆́ще ли кт҄о приложи́тъ ѹ҆би́ти бли́жнего свое̑го ѻ҆та́и , прибѣгнетъ къ ѻ҆лта́рю , и҆ ѿ ѻ҆лта́рѧ мое̑го въꙁметсѧ ѹ҆мрѣти · И҆же биеⷮ ѿц҃а свое̑го , и҆ли мт҃рь  , смр҃тїю да ѹ́мретъ , иже а҆́ще кт҄о ꙁлорѣ́читъ ѿц҃ꙋ и҆л҄и мтр҃и смр҃тїю да ѹ҆мреⷮ · И҆ аще кт҄о ѹ҆ кого̀ ѹ҆кра́детъ сн҃овъ і҆и҃левъ , и҆ съѻ҆долѣвъ семꙋ̀ прода́сть и҆̀ , и҆ ꙗ҆ви́тсѧ нань , смр҃тїю да сконча́етсѧ · А҆́ще же свари́тасѧ дв҄а мꙋжа . и҆ ѹ҆да́ритъ е҆ді́нъ дрꙋга́го ка́менемъ , и҆ли пѧ́стїю , и҆ не ѹ҆мретъ , н҄о сей лѧ́жетъ на ѻ҆́дрѣ , а҆́ще же въста́въ мꙋжь . и҆ похо́дит̾ ѻ҆ жеꙁлѣ , чистъ е҆го ѹ҆да́ривыи , то́чїю на дѣ́ланїе е҆го да да́стъ и҆ на цѣлбꙋ · А́ще же кт҄о би́етъ раба̀ свое̑го , и҆л҄и рабꙋ̀ свою жеꙁло́мъ , и҆ ѹ́мретъ ѿ рꙋки е҆го , сꙋдо́мъ да сѧ м̾ститъ ѹ҆би́ти . а҆́ще ли пребꙋдеⷮ дн҃ь и҆ли дв҄а , да не м̾сти́тсѧ е҆мꙋ , сребро б҄о е҆го е҆мꙋ е҆сть · А҆́ще сѧ би́юще дв҄а мꙋжи , и҆ ѹ҆раꙁи́та женꙋ непра́ꙁнⷣꙋ , и҆ꙁы́детъ младе́неⷰ‍҇ еѧ̑ не ѻ҆бли́ченъ желѣдбою да жьлѣдетъ , ꙗ҆́коже ꙁаде́жеⷮ мꙋжъ жены́ с подобо́ю да ѿда́сть цѣнꙋ . а҆́ще ли ѻ҆бли́ченъ бꙋ́детъ , да да́стъ дш҃ꙋ ꙁа́ дш҃ꙋ · ѻко въ ѻ҆чесѣ мѣсто . рꙋкꙋ въ рꙋ́кꙋ мѣсто , ꙁꙋбъ въ ꙁꙋ́ба мѣсто . нога̀ въ ногѝ мѣсто . иⷥженїе въ иⷥженїа мѣсто . вреⷣ вреда мѣсто , ꙗ҆́ꙁвꙋ въ ꙗ҆ꙁвꙋ мѣсто · А҆́ще ли кт҄о и҆стъкнеⷮ ѻ́ко рабꙋ свое̑мꙋ , и҆ли ѻ҆ко рабы́ни своей , и҆ ѻ҆слѣпи́тъ . свободъ да ѿпꙋститъ ѧ҆̀ въ ѻ҆ка мѣсто иⷯ · А҆́ще ꙁꙋбъ рабꙋ свое̑мꙋ , и҆л҄и ꙁꙋбъ рабѣ свое́й , и҆ꙁби́ет̾ , свобоⷣ да ѿпꙋстиⷮ ѧ҆̀ въ ꙁꙋ́ба мѣсто и҆хъ · А҆́ще во́лъ ѹ҆боде́тъ мꙋжа , и҆л҄и женꙋ , и҆ ѹ҆мретъ , ка́менїемъ да сѧ поби́етъ во́лъ то́й , и҆ да не ꙗ҆́дѧⷮ мѧ́са е҆го . а҆ господиⷩ‍҇ вола̀ чи́стъ бꙋ́детъ · А҆́щеⷤ‍ⷷ во́лъ бодли́въ бꙋ́детъ пр́ъвѣе вчера́шнего и҆ третїѧ́го дн҃е , и҆ гл҃ютъ гдⷵнꙋ е҆го , и҆ не и҆ꙁгꙋ́битъ е҆го , и҆ ѹ҆бодетъ мꙋжа и҆л҄и женꙋ̀ во́лъ да сѧ погꙋби́тъ . а҆ гдⷵнъ е҆го , да ѹ҆мреⷮ · А҆́ще ли винꙋ̀ ꙁаде́жꙋтъ е҆мꙋ , да да́стъ винꙋ̀ ꙁа дш҃ꙋ свою , е҆лико ꙁаде́жꙋтъ е҆мꙋ · И҆ а́ще сн҃а и҆л҄и дще́рь ѹ҆боде́тъ , то по семꙋже ѻ҆пра́вленїю да сътворѧ́тъ е҆мꙋ · А҆́ще ли раба̀ , и҆л҄и рабꙋ̀ , ѹ҆бодетъ во́лъ , сребра̀ , л҃ дидра́гмь , да да́стъ гдⷵнꙋ и҆хъ , а҆ во́лъ ка́менїемъ да сѧ побі́етъ · А҆́ще кт҄о ѿвр́ьꙁетъ кла́дѧꙁь , и҆л҄и и҆скопа́етъ ѧ҆́мꙋ , и҆ не покры́етъ еѧ̀ и҆ впаде́тсѧ в ню телѧ , и҆л҄и ѻ҆слѧ̀ , гдⷵнъ ꙗ҆́мы ѿдастъ гдⷵнꙋ ско́тїю цѣнꙋ̀ , а҆ ѹ҆мръшее е҆мꙋ да бꙋ́дет̾ · А҆́ще чїй во́лъ ѹ҆бодетъ вола̀ по́дрꙋга свое̑го и҆ ѹ҆мретъ , да прода́стъсѧ во́лъ живы́и , и҆ раꙁдѣли́та цѣнꙋ е҆го и҆ во́ла ѹ҆мръшего да раꙁдѣли́та · А҆́ще же ꙁна́ютъ вола̀ ꙗ҆ко бодли́въ еⷵ прежде вчера́шнего , и҆ третїа́го дн҃е и҆ сꙋть гл҃али гдⷵнꙋ е҆го , и то́й не брежеⷮ и҆̀ и҆л҄и не ѹ҆бїетъ е҆го , да да́стъ во́лъ въ вола мѣсто , мр҃твыи же е҆мꙋ да бꙋ́деть ·
Глⷡ‍҇а , к҃в · Аще кт҄о ѹ҆кра́детъ телѧ̀ и҆л҄и ѻ҆́вцꙋ , и҆ ꙁако́летъ и҆̀ , и҆л҄и продасть пѧ́теро телѧⷮ да въꙁдастъ въ телѧ́те мѣсто . а҆ четы́ри ѻ҆́вцы въ ѻ҆́вцы̀ мѣсто · А҆́ще в поⷣкопа́нїи ꙁаста́нетсѧ тать , и҆ ꙗ҆́ꙁвенъ ѹ҆́мреⷮ , нѣсть е҆мꙋ вины̀ кро́ви е҆го . а҆́ще же въꙁы́детъ сл҃нце нань пови́ненъ еⷵ ѹ҆мрѣти ꙁа него · а҆ще ли не и҆́маⷮ , да сѧ продаⷵ въ таⷮбы мѣсто · А҆́ще ли ѧⷮ бꙋдеⷮ и҆ ѻ҆брѧ́щетсѧ татьбы ѻ́браⷥ въ рꙋ́кꙋ е҆го ѿ ѻ҆слѧ́те до ѻ҆вца̀ жи́во сꙋгꙋ́бъ да ѿда́стъ . а҆́ще кт҄о и҆спꙋститъ скотъ е҆го і҆ и҆спасетъ нивꙋ дрꙋгаго , и҆л҄и виногра́дъ дрꙋга свое̑го да да́стъ цѣнꙋ ѿ ни́вы свое̑ѧ и҆ ѿ жи́та свое̑го · А҆ще вс҄ю ни́вꙋ и҆спасе́тъ ѹ҆́нее ни́вы свое́ѧ , и҆ ѹ́нїе виногра́да свое̑го да тѧ́житъ · А҆́ще и҆сшедъ ѻ҆́гнь , и҆ ѻ҆брѧ́щетъ трънїе , и҆ ꙁапа́литъ гꙋмно , и҆л҄и стоⷢ‍҇ , и҆ли ни́вꙋ , и҆ тѧ́жиⷮ , ꙗ҆́же въꙁгнѣщъ ѻ҆́гнь · А҆́ще же кт҄о дастъ дрꙋгꙋ сребро , и҆л҄и сосꙋдъ съкры́ти , и҆ ѹ҆кра́детсѧ , и҆ꙁ домꙋ мꙋж́а того , и҆ а́ще ѻ҆брѧ́щетсѧ ѹ҆кра́дыи , да въꙁда́стъ сꙋгꙋбо . а҆́ще ли не ѻ҆брѧ́щеⷮсѧ та́ть . да прїидетъ гдⷵнъ до́мꙋ преⷣ бг҃а да сѧ клене́тъ , а҆́ще самъ е҆го не коры́стовалъ и҆ не лꙋкавъствова , н́а вс҄е положе́нїе дрꙋж́не · По семꙋ̀ словесѝ въ крывинꙋ̀ , ѻ҆ телѧ́ти , и҆ ѻ҆слѧти , и҆ ѻ́вцы̀ , и҆ ѻ҆ ри́ѕѣ , и҆ ѻ҆ все́и поги́бели е҆ꙗ̑же и҆менꙋ́етъ свое́ю прѣнїе ѹ҆бо да е҆сть преⷣ бг҃мъ , да прїидетъ сꙋдъ ѻ҆бо́ю , кого сꙋдїа пови́нит̾ да тѧ́жиⷮ сꙋгꙋбо ѹ҆ бли́жнего · А҆́ще же кт҄о дастъ дрꙋгꙋ ѻ҆слѧ̀ , и҆ли те́лецъ , и҆л҄и ѻ҆́вцꙋ , и҆л҄и вс҄ѧкъ скотъ , снабдѣти . и҆ ѹ҆́мретъ , и҆ли поги́бнетъ , и҆л҄и плѣнѧтъ е҆̀ , и҆ никто́же не вѣсть , клѧ́тва да бꙋдетъ бж҃їа междꙋ̀ и́ма . а҆́ще самъ нѣсть слꙋка́вствовалъ , до всего̀ дрꙋжнего положе́нїѧ , и҆ та́ко прїемлет̾ господи́нъ е҆го · и҆ да не тѧжитъ гдⷵнꙋ е҆го · А́ще ѹ҆кра́детсѧ ѿ него , да тѧ́житъ гдⷵнꙋ · А҆́ще ѕвѣръ сънѣлъ , да ведетъ и҆хъ на ѕвѣроꙗ҆́динꙋ , и́ да не тѧ́жетъ · А҆́ще же кт҄о и҆спроси́тъ ѹ҆ дрꙋга и҆ погибнетъ , и҆л҄и ѹ҆мретъ , и҆л҄и плѣни́тсѧ , а҆ гдⷵнъ е҆го не бꙋдетъ с ниⷨ , то́е да тѧ́житъ , а҆́ще гдⷵнъ е҆го бꙋ́детъ с ни́мъ , то да не тѧ́житъ . а҆́ще ли нае́мниⷦ‍҇ е҆сть , да бꙋ́дет̾ е҆мꙋ въ мꙁдꙋ̀ е҆го · А҆́ще же кт҄о прельстиⷮ не ѻ҆бѣща́нꙋ деви́цꙋ , и҆ бꙋдетъ с нею̀ вѣ́номъ да вѣ́нитъ е҆ѧ̀ , и҆ пои́метъ е҆ѧ̀ себѣ въ женꙋ̀ · А҆́ще въꙁбранѧ́а въꙁбрани́тъ , и҆ не хо́щетъ ѿц҃ъ е҆а̀ да́ти е҆мꙋ въ женꙋ̀ , цѣнꙋ̀ дадѧ́тъ сребра̀ ѿц҃ꙋ , ꙗ҆́коже е҆сть вѣ́но дв҃чьско · Волхвъ да не живеⷮ . и҆ пото́мъ всего съ ското́м̾ быва́юща , смр҃тїю ѹ҆би́ета  · А҆ и҆же требꙋ кладеⷮ богоⷨ да потребите и҆̀ , н҄о то́чїю г҃ꙋ е҆ді́номꙋ и пришелца не вреди́те , ни сжа́лите е҆мꙋ , пришелцы б҄о бѣсте въ ꙁемлѝ е҆гѷпетъстѣи · И҆ всѧ́коѧ вдовы̀ , и҆ сироты̀ не вреди́те , а҆́ще бо ꙁло́бою вредите ѧ҆̀ , и҆ тїи въстена́вше въꙁопію́тъ къ мнѣ , слꙋ́хомъ ѹ҆слы́шꙋ глаⷵ и҆хъ , и҆ раꙁгнѣваюсѧ ꙗ҆́ростїю и҆ побїю в҄ы мече́мъ , и҆ бꙋ́дꙋтъ жены̀ ваша вдовы̀ , и҆ ча́да ваша сироты̀ . А҆́ще же даси сребро̀ вꙁа́емъ братꙋ ни́щемꙋ и҆же ѹ҆ тебе еⷵ , не бꙋ́ди тщали́въ е҆мꙋ ни ꙁажедѝ е҆мꙋ ли́хвы въ ꙁало́гъ , и҆ а́ще ꙁало́житъ риꙁꙋ дрꙋгъ твои до ꙁа́хода сл҃нцꙋ ѿда́ждъ е҆мꙋ е҆сть б҄о ѻ҆де́жда е҆мꙋ с҄и , е҆ді́на ри́ꙁа стыде́нїемъ е҆го , въ чемъ е҆мꙋ̀ спа́ти , а҆́ще бо въꙁопїетъ къ мнѣ слꙋ́хом̾ ѹ҆слы́шꙋ , млⷵтивъ бо е҆смь богомъ да не гл҃еши ꙁл҄а · ни кн҃ѕю людїи твои̑хъ не рцы ꙁл҄а · Нача́тоⷦ‍҇ же ѿ гꙋмна̀ и҆ ѿ точи́ла твое̑го да ми принесе́ши . прьвенца сн҃овъ твоиⷯ , да ми дасѝ · Та́кожде сътвори́ши ѿ телца твое̑го , и҆ ѿ ѻ҆вцы̀ твое̑ѧ̀ , и҆ ѿ ѻ҆слѧ́те твое̑го сеⷣмь дн҃їи да бꙋ́деⷮ ѹ҆ матери , а҆ въ ѻ҆смы́и же дн҃ь ѿдаси ѧ҆̀ мн҄ѣ · Лю́ди ст҃и да бꙋ́дете м҄и и҆ ꙁвѣроꙗ҆́дины да не ꙗ҆́сте , ѱо́мъ же да дастъсѧ ·
Глⷡ‍҇а , к҃г · Да не прїимеши слы́шанїѧ сꙋѧ́ , да не приложи́шисѧ съ стропти́выми быти . по́слꙋхъ непра́веденъ . да не бꙋдеши съ мно́гими на ꙁло́е . да не приложи́ши съ мно́жествоⷨ свари́тисѧ мно́гажды , ꙗ҆́ко преврати́ти сꙋ́дъ . и҆ ни́щаго да не ми́лꙋеши на сꙋдѣ · А҆́ще же срѧ́щеши говѧ́до врага̀ твое̑го , и҆ли ѻ҆слѧ е҆го блꙋдитъ ꙁаше́дъше . ѻ҆брати́въ дасѝ е҆мꙋ · А҆́ще же ѹ҆́ꙁриши ѻ҆слѧ̀ врага̀ твое̑го па́дъшесѧ съ бре́менемъ е҆го , да не мине́ши е҆го , н҄о да въꙁдви́гнеши е҆го с ни́мъ · да не преврати́ши сꙋда̀ ни́щаго въ сꙋдѣ е҆го . ѿ всѧ́кого сло́ва непра́ва да ѿстꙋ́пиши · Чтⷵа и҆ правди́ва да не ѹ҆бїе́ши . н҄и ѻ҆правди́ши нечⷵти́ваго , мъꙁды̀ ра́ди · И҆ да не въꙁмеши мъꙁды̀ , мъꙁда̀ б҄о ѻслѣплѧ́етъ ѻ҆́чи ви́дѧщимъ , и҆ раꙁ̾сыпа́етъ словеса̀ пра́ведна . пришеⷧ‍҇цꙋ не вражⷣꙋ́ите , н҄и стꙋжи́те е҆мꙋ , вы б҄о вѣ́сте дш҃ю прише́л̾чю , поне́же и҆ в҄ы бѣ́сте пришел̾цы въ ꙁемлѝ е҆гѷпетъстѣй , ѕ҃ , лѣтъ да сѣ́еши ꙁе́млю твою̀ , и҆ да събере́ши пло́ды е҆ѧ̀ . въ седмо́е же ѻ҆ста́вленїе да сътвори́ши , и҆ пꙋ́стиши ю҆̀ . да ꙗ҆́дѧ́тъ ѹ҆бо́ꙁїи ꙗ҆́ꙁы́ка твое̑го . ѻ҆ста́нокъ же да ꙗ҆́дѧ́тъ ꙁвѣ́рїе ди́вїи . та́ко да сътвори́ши и҆ виногра́дꙋ твое̑мꙋ , и҆ ма́сличїю твое̑мꙋ · шесть дн҃їи да сътвори́ши дѣ́ло твоѐ , въ седмы́и же дн҃ь , да почи́еши , да почи́етъ во́лъ твои , и҆ ѻ҆се́лъ твои . да почи́етъ сн҃ъ рабы̀ твое̑ѧ̀ , и҆ пришле́цъ; Вс҄е е҆ли́ко гл҃ахъ вамъ снабди́те , и҆ме́н̾ же бого́въ и҆нѣхъ не помина́ите , н҄и да слы́шатсѧ и҆ꙁъ ѹ҆́стъ ва́шихъ · По тр҄и кра́ты в лѣтѣ сътвори́те м҄и вели́къ дн҃ь . ѻ҆прѣ́сноки , снабди́те  , се́дмь дн҃їи . и҆ ꙗ҆́ди́те ѻ҆прѣ́сноки , ꙗ҆коже ꙁаповѣ́дахъ ва́мъ , по вре́мени новомѣ́сечїа , въ то́и б҄о и҆ꙁы́до́сте и҆ꙁъ е҆гѷпта , да не ꙗ҆ви́шисѧ предо мно́ю то́щь · И вели́къ дн҃ь въ пр́ьвыхъ , жа́твъ жи́тъ твои̑хъ ꙗ҆́коже сѣ́еши на ни́вѣ твое́й · И вели́къ дн҃ь сконча́нїѧ преходѧ́щꙋ лѣтꙋ , въ събра́нїе дѣле́съ ѿ ни́въ твои̑хъ · Въ тр҄и времена̀ лѣтныѧ да сѧ ꙗ҆ви́тъ всѧкъ мꙋ́жескъ по́лъ твой прⷣе гм҃ъ бг҃омъ твои̑мъ . е҆гда же ѿженꙋ̀ ꙗ҆ꙁы́ки ѿ лица̀ твое̑го , и҆ раꙁширю̀ предѣ́лы твоѧ̀ , и҆ никто̀ не пожадаеⷮ ꙁемлѝ твое́й . да не положи́ши на ква́съ кро́ви и҆ жрьтвы мое̑ѧ , и҆ да не долежи́тъ тꙋ́къ вели́ка дн҃е мое̑го на ѹ҆́трїѧ · Нача́токъ пр́ьвых̾ житъ ꙁемлѧ̀ твое̑ѧ , да внесе́ши въ доⷨ г҃а бг҃а твое̑го . да не свари́ши ꙗ҆́гнѧ́те въ млецѣ мт҃ре е҆го . Се́ же а҆́ꙁъ пошлю̀ а҆́гг҃ла мое̑го преⷣ лице́мъ твои̑мъ , да т҄ѧ снабдиⷮ на пꙋтѝ , ꙗ҆ко да въведе́тъ т҄ѧ въ ꙁемлю , ю҆́же ѹ҆гото́вахъ тебѣ . вонмѝ себѣ и҆ послꙋш́аи е҆го и҆ не ѻ҆слꙋш́аисѧ е҆го , не ѻ҆пꙋ́ститъ т҄ѧ , и҆мѧ б҄о моѐ е҆сть на не́мъ · А҆́ще слꙋ́хомъ послꙋш́аеши гласа мое̑го , и҆ сътвори́ши е҆ли́ко а҆́ꙁ̾ ꙁаповѣ́дахъ тебѣ , вра́гъ бꙋ́дꙋ враго́мъ твоимъ , и҆ съпроти́влюсѧ съпроти́вникомъ твои̑мъ по́идетъ б҄о а́гг҃лъ мои прⷣе тобо́ю , и҆ въведе́тъ т҄ѧ въ а҆мор̾ре́ѧ , и҆ хет̾ѳе́ѧ , и҆ фереꙁе́ѧ , и҆ ханане́ѧ , и҆ гер̾гесе́ѧ , и҆ е҆в̾ве́ѧ , и҆ евꙋсе́ѧ , и҆ потреблю̀ ѧ҆̀ ѿ лица̀ ва́шего · Не поклонѧ́итесѧ богоⷨ и҆хъ , и҆ не послꙋш́аите и҆хъ . да не сътвори́те по дѣ́ломъ и҆хъ . н҄о ѻ҆чище́нїѧ и҆хъ раꙁори́ши , и҆ съкрꙋша́ѧ съкрꙋшиши столпы̀ и҆хъ , и҆ послꙋж́иши г҃ꙋ бг҃ꙋ твое̑мꙋ . и҆ блⷵвлю хлѣ́бъ твои , и҆ вино̀ твоѐ , и҆ во́дꙋ твою , и҆ ѿвращꙋ̀ раꙁ̾сла́бленїа твоѧ̀ · И҆ не бꙋ́дете бесчадны , н҄и неплоды на ꙁемлѝ твоеи , и҆ число̀ дн҃їи твои̑хъ съвр́ьша́ѧ съвр́ьшꙋ̀ , и҆ стра́хъ пошлю ве́дꙋщи тебѐ , и҆ ѹ҆страшꙋ̀ вс҄ѧ ꙗ҆́ꙁы́ки , в нѧ́же т҄ы вхо́диши к нимъ · И҆ вдаⷨ съпроти́вники твоѧ̀ в бѣгꙋны̀ , и пꙋщꙋ̀ ше́р̾шены прⷣе тобо́ю , и҆ ѿженꙋ̀ а҆мор̾реѧ , и҆ е҆в̾ве́ѧ , и҆ е҆вꙋсе́ѧ , и҆ ханане́ѧ , и҆ хет̾ѳеѧ ѿ тебѐ . не и҆ꙁженꙋ̀ и҆хъ въ лѣтѣ е҆ди́номъ , да не бꙋ́детъ ꙁемлѧ̀ пꙋста̀ · И҆ мно́ѕи бꙋ́дꙋтъ на тѧ ꙁвѣ́рїе дивїи , пома́лꙋ пома́лꙋ ѿженꙋ̀ ѧ҆̀ , ѿ тебѐ , до́н̾деже въꙁрасте́ши , и҆ прїи́меши ꙁе́млю . и҆ положꙋ̀ предѣ́лы твоѧ̀ ѿ чрьмна́го морѧ . до мо́рѧ филисти́млѧ , ѿ пꙋсты́нѧ до рѣкѝ вели́кїѧ е҆фраⷮ · И҆ преда́мъ в рꙋцѣ ваши сѣдѧ́щаа на ꙁемлѝ , и҆ ѿженꙋ̀ ѧ҆̀ ѿ тебѐ , да не смѣсишисѧ с ними , и҆ бого́мъ и҆хъ да не ꙁавѣща́еши ꙁавѣта , и҆ да не ѻ҆ста́нꙋтъ на ꙁемлѝ твое́и , да тебѣ не сътворѧ́тъ съгрѣши́ти къ мнѣ , а҆́ще бо рабо́таеши бого́мъ иⷯ , с҄и бꙋ́дꙋтъ тебѣ на събла́ꙁнъ ·
Глⷡ‍҇а , к҃д · Моѷсїю же реⷱ‍҇ въꙁы́иди къ г҃ꙋ , т҄ы и҆ а҆аро́нъ , и҆ нада́въ , и҆ а҆виѹ҆́дъ , и҆ о҃ , ста́рецъ і҆и҃левъ , да сѧ покло́нѧтъ и҆ꙁдалеча г҃ꙋ · И҆ пристꙋпѝ моѷсїи е҆динъ къ бг҃ꙋ , и҆ ѻ҆ни да не пристꙋпа́ютъ , и҆ людїе е҆же с нимъ не вꙁы́дꙋтъ · Прїиде же моѷсїи , и҆сповѣ́да лю́демъ вс҄ѧ словеса̀ бж҃їа , и҆ сꙋды̀ · ѿвѣща́ша вс҄и лю́дїе гла́соⷨ вели́кимъ , гл҃юще , вс҄ѧ словеса̀ ꙗ҆́же гл҃а г҃ь , сътвори́мъ и҆ послꙋш́аем̾ . и҆ написа̀ моѷсїи вс҄ѧ словеса̀ гн҃ѧ · ѻ҆бꙋт́рѣвъ же моѷсїи ꙁаѹ҆́тра , съꙁда̀ ѻ҆лтарь поⷣ го́рою , и҆ в҃і , ка́менїи , въ в҃і , племе́нъ і҆и҃левъ . и҆ распꙋстѝ ю҆́ноты сн҃овъ і҆и҃левъ , и҆ принесо́ша вс҄есъжеже́наѧ , и҆ положи́ша требꙋ сп҃се́нꙋю г҃ꙋ бг҃ꙋ телца̀ · Въꙁемъ же моѷсїи полъ кро́ви вълїѧ̀ въ ча́шꙋ , по́лъ же крови въꙁлїѧ на ѻ҆л̾та́рь , въꙁе́мъ кни́ги ꙁавѣтныѧ почтѐ лю́демъ въ ѹ҆́ши . и҆ реко́ша вс҄и , вс҄е е҆же гл҃а г҃ь сътвори́мъ и҆ послꙋш́аемъ · Въꙁе́мъ же моѷсїи кро́вь ѻ҆кропѝ лю́ди , и҆ рече , с҄и кро́вь ꙁавѣта е҆же ꙁавѣща̀ г҃ь къ вамъ , ѻ҆ всѣ́хъ словесе́хъ сихъ · И҆ въꙁы́иде моѷсїи , и҆ а҆аро́нъ , и҆ нада́въ , и҆ а҆виѹ҆́дъ , и҆ о҃ , ѿ ста́рець і҆и҃левъ , и҆ видѣша мѣсто и҆деже стоѧ̀ б҃ъ і҆и҃левъ , и҆ под нога́ма е҆го ꙗ҆́ко дѣло камени сапѳи́ра , и҆ ꙗ҆́ко видѣнїе тверди нбⷵныѧ свѣт́лы , і҆ иꙁбра́нныхъ і҆и҃левъ не раꙁ̾гласѝ н҄и е҆ді́н же , ꙗ҆́ви́шасѧ на мѣстѣ бж҃їи і҆ ѧ́ша , и҆ пи́ша · И҆ рече г҃ь къ моѷсїю , въꙁы́ди къ мн҄ѣ на горꙋ̀ и҆ ста́ни т҄ꙋ , и҆ даⷨ ти до́сцѣ ка́меннѣ , ꙁако́нъ и҆ ꙁаповѣди , ꙗ҆́же писа́хъ ꙁако́нъ положи́ти и҆мъ · И҆ въста́въ моѷсїи , і҆ и҆с҃ предъстоѧ́ше е҆мꙋ , въшⷣеше же на горꙋ̀ бж҃їю , и҆ ста́рцемъ рѣша . пожди́те въ молча́нїи т҄ꙋ , до́ндеже въꙁврати́мсѧ к вамъ , с҄е же а҆аро́нъ и҆ ѻ́ръ , с ва́ми , а҆ще комꙋ слꙋчи́тсѧ прѧ̀ , да и́дꙋтъ к нима · И҆ вꙁы́де моѷсїи на горꙋ̀ и҆ покры̀ ѻ҆́блакъ горꙋ̀ , и҆ сни́де слава бж҃їѧ на горꙋ̀ сина́искꙋю и҆ покры̀ еѧ̀ ѻ҆́блакъ , шесть дн҃їи · И҆ въꙁва̀ г҃ь моѷсїѧ въ дн҃ь седмы́и . ѿ среды̀ ѻ҆́блака ѻ҆бли́чїе же славы гн҃ѧ ꙗ҆́ко ѻ҆́гнь пламенꙋ́ѧ , верхꙋ̀ горы̀ прⷣе сн҃ы і҆и҃левы . и҆ вни́де моѷсїи , въ средꙋ ѻ҆́блака , и҆ въстꙋпѝ на горꙋ̀ . и б҄ѣ тꙋ̀ на горѣ , м҃ , дн҃їи , и҆ м҃ , но́щїи ·
Глⷡ‍҇а , к҃е · И гл҃а г҃ь къ моѷсїю , рекїи , рцы̀ сн҃омъ і҆и҃левымъ , да принесꙋтъ м҄и нача́тки ѿ всего̀ и́мже въꙁлюби́сѧ въ срⷣцы и҆хъ . въꙁмѣте нача́тки моѧ̀ · Се же е҆сть нача́тки , и҆же воꙁмете ѿ ни́хъ ꙁла́то , сребро̀ мѣдь , и҆ синетꙋ̀ , и҆ багрѧни́цꙋ и҆ чрьвлени́цꙋ , сꙋгꙋ́бо прѧ́денꙋю , и҆ виссо́нъ тка́ныи , и҆ во́лнꙋ ко́ꙁїю , и҆ ко́жа ѻ҆́внѧ , ѻ҆чрьмне́ны , кожа си́нѧ , и҆ дре́во негнию̑щее · Ка́мени сардиѻ́нъскїѧ , и҆ еле́и къ свѣти́лом̾ ѳимїꙗ̑мъ ѻ҆ма́ꙁанъ въ и҆еле́и , въ сложе́нїе ѳимїѧ́мꙋ . и҆ ка́мени въ ваѧ́нїе , е҆пими́да ѻ҆кри́нꙋ , и҆ поди́ра · И҆ да сътвори́ши м҄и ѻ҆сщ҃енїе , и҆ ꙗ҆́влю́сѧ въ васъ , и҆ сътвори́ши м҄и по всемꙋ̀ е҆ли́ко а́ꙁъ покажꙋ тебѣ на горѣ ѻ҆́браꙁъ хра́мꙋ , и҆ ѻ҆́браꙁъ съсꙋдъ е҆го всⷯѣ . сице да сътвори́ши · И҆ сътвори́ши киѻ́тъ свѣденїа ѿ дреⷡ‍҇ негнию́щихъ двою лактїи , и҆ по́лъ въ длъготꙋ . лакти же , и҆ по́лъ въ широтꙋ . ла́кти же и҆ по́лъ въ высотꙋ̀ , и҆ поꙁлати́шї и҆̀ ꙁла́томъ , чи́стымъ вънꙋтрѹ҆дꙋ , и҆ вн҄ѣѹ҆дꙋ , поꙁлати́ші и҆̀ · И҆ сътвори́ши на веⷬ‍҇хꙋ е҆го вѣнецъ , ꙁла́томъ ѻ҆бою́дꙋ , и скꙋе́ши е҆мꙋ , ѻ҆́боди четы́ри ꙁла́ты , и҆ въꙁложи́ши на четы́ри ѹ҆глы̀ е҆мꙋ дв҄ѣ ѻ҆боди на е҆ді́нъ ѹ҆голъ , двѣ же на вторы́и ѹ҆голъ · Сътвори́ши же носи́ла ѿ древа негнию́ща и҆ поꙁлати́шї и҆̀ ꙁла́томъ чи́стыⷨ , и҆ въста́виши носи́ла въ ѻ҆боди ꙗ҆́же сꙋть на ѹ҆глѣхъ киѻ́тꙋ , да носиⷮсѧ и҆́ми киѻ́тъ ꙁавѣта , и҆ да бꙋ́дꙋтъ носи́ла неꙁы́блющисѧ , и́ положи́ши въ киѻ́тъ ꙁавѣтъ , ꙗ҆́же дамъ тебѣ · И҆ да сътвори́ши покро́въ ѻ҆цыще́нїю ꙁла́томъ , чи́стымъ , двою лактїи по́лъ въ долготꙋ̀ . ла́кти , и҆ по́лъ въ широтꙋ̀ . и҆ сътвори́ши дв҄а херꙋви́ма ꙁлата , и҆ꙁва́ѧна , и҆ въꙁложи́ши ѧ҆̀ на́ полы ѹ҆́глꙋ ѻ҆бою̀ ѻ҆цыще́нїѧ . да сътвори́тсѧ херꙋвиⷨ е҆динъ ѿ ѹ҆́гла е҆динаго , а҆ дрꙋгїи ѿ ѹ҆́гла втора́го ѻ҆цыще́нїю · Такоже сътвори́ши дв҄а херꙋви́ма ѿ ѻ҆бою̀ ѹ҆́глꙋ̀ . раскрылѧ́ющисѧ врьхꙋ̀ ѻ҆сенѧ́юще кры́лы свои́ми ѻ҆цыще́нїе , лице́ же е҆ю̀ к себѣ къ ѻ҆цыще́нїю  , и҆ да въꙁложи́ши ѻ҆цыще́нїе , на киѻ́тъ врьхꙋ , въ киѻ́тъ же да вложи́ши свѣдѣнїѧ , ꙗ҆́же дамъ тебѣ · И҆ въꙁвѣщꙋ́сѧ тебѣ ѿтꙋдꙋ̀ , и҆ гл҃ю тебѣ съвы́ше ѻ҆цыще́нїѧ , междꙋ̀ двѣма херꙋви́мома , ꙗ҆́же сꙋть наⷣ киѻ́томъ свѣдѣ́нїѧ , и҆ по всемꙋ̀ е҆ли́ко ꙁаповѣдахъ тебѣ къ сн҃омъ і҆илевымъ · И҆ сътвори́ши трапе́ꙁꙋ ѿ дре́ва негнию́ща двою̀ лактїи въ долготꙋ̀ , ла́кти же в широтꙋ̀ , ла́кти же и҆ полъ въ высотꙋ̀ и҆ поꙁлати́вши ꙁла́том чистыⷨ , и҆ сътвори́ши е҆мꙋ покро́въ ꙁла́тъ . ѻ҆сѧꙁа́ющи ѻ҆боѧ́мо , и҆ сътвори́ши вѣне́цъ пѧ́ди ѻ҆боѧ́мо , и҆ сътвори́ши ѻ҆сѧꙁа́юща ѻ҆боѧ́мо вѣнца̀ · И҆ сътвори́ши , д҃ , ѻ҆́боди ꙁла́ты , и҆ въꙁложи́ши , д҃ , ѻ҆́боди на ѹ҆́глы но́гъ е҆ѧ̀ . поⷣѻ҆бъе́млющим̾ вѣнце́мъ , и҆ да бꙋ́дꙋтъ ѻ҆́боди въ ѻ҆бнѧ́тїе  , ꙗ҆коже въꙁдвиꙁа́ти на ниⷯ трапе́ꙁꙋ · И҆ сътвори́ши носи́ла е҆ѧ̀ , ѿ дре́ва негнию́ща , и҆ поꙁлати́ши ꙁлатомъ чи́стымъ , и҆ въꙁдви́гнетсѧ на нихъ трапе́ꙁа · И҆ сътвори́ши блю́да  , и҆ ѳимїа́микъ , и҆ съсꙋ́ды тре́бныѧ , и҆ ча́ша в нѧ́же влива́еши  , ѿ ꙁла́та чⷵта . да сътвори́ши ѧ҆̀ , и҆ положи́ши на трапе́ꙁѣ хлѣбы прⷣеложе́нїѧ предо мно́ю прⷵно · И҆ да сътвори́ши свѣти́лникъ ѿ ꙁла́та чи́ста , ва́ѧнно сътвори́ши свѣти́лникъ , и҆ сте́блїе е҆го , вѣтви е҆го , и҆ ча́ша е҆го , и҆ крꙋ́ѕи е҆го , и҆ цвⷮѣцы̀ е҆го ѿ него да бꙋ́дꙋт̾ · шесть вѣт́вїи , и҆сходѧ́щи ѿ странꙋ̀ свѣти́лнꙋю . тр҄и вѣтви свѣти́лныѧ , ѿ страны̀ е҆диноѧ , тр҄и же вѣтви свѣти́лныѧ ѿ страны̀ вторы́ѧ , и҆ тр҄и ча́ши въ ѻ҆́браꙁъ ѻ҆рѣ́ха въ е҆ди́нои вѣтви крꙋг̾ и҆ цвѣтецъ , та́коже по шестѝ вѣтвїи и҆сходѧ́щихъ , ѿ свѣти́ла · Въ свѣти́лѣ же по тр҄и ча́ши въ ѻ҆́браⷥ ѻ҆рѣ́ха , въ е҆ди́нои вѣтви крꙋ́ѕи и҆ цвѣтцы е҆го , крꙋ́гъ поⷣ двѣма вѣтвѣма ѿ него . и҆ крꙋ́гъ поⷣ четы́рма вѣтви е҆ѧ̀ , та́коже и҆ по шестѝ вѣтвемъ и҆сходѧ́щимъ ѿ свѣти́ла , и҆ въ свѣти́лѣ четы́ри ча́ши въ ѻ҆́браⷥ ѻ҆рѣ́ха , вѣтви и҆ крꙋꙁи ѿ неѧ̀ , да бꙋдꙋтъ ѹ҆ва́ѧна , ѿ е҆ди́наго ꙁлата чиста · И҆ да сътвори́ши свѣти́лъ се́дмь , и҆ въста́виши свѣти́ла е҆го , да свѣтѧтъ . ѿ е҆ди́наго лица̀ е҆мꙋ и҆ щипцы̀ е҆го , и҆ поⷣста́вы е҆го ѿ ꙁлата чиста сътвори́ши . тала́нтоⷨ ꙁлата чиста , сътвори́ши вс҄ѧ съсꙋ́ды сїѧ · Смотрѝ , да сътвори́ши по ѹ҆каꙁа́нномꙋ тебѣ на горѣ ·
Глⷡ‍҇а , к҃ѕ · Хра́мъ же да сътвори́ши ѿ десѧтѝ ѻ҆по́нъ , ѿ багрѧни́ца прѧ́дены , и҆ ѿ синеты̀ , и҆ ѿ чрьвлени́ца прѧ́дены , и҆ мно́жествомъ херꙋви́мъ дѣ́ломъ шве́нныⷨ да сътвори́ши ѧ҆̀ , въ долготꙋ ѻ҆по́ны е҆ди́ноѧ , к҃ . и҆ и҃ , ла́ктїи . а҆ широта̀ е́й , д҃ , ла́ктїи . и҆ да бꙋ́детъ ѻ҆по́на е҆ди́ноѧ мѣры . та́коже всѣмъ ѻ҆по́намъ да бꙋ́деⷮ · Пѧ́ть же ѻ҆по́нъ , да бꙋ́дꙋтъ вкꙋ́пѣ съдрьжа́щисѧ , дрꙋ́га ѻ҆́ дрꙋꙁѣ . и҆ пѧ́ть ѻ҆по́нъ съдрьжа́щисѧ дрꙋ́га ѻ҆́ дрꙋꙁѣ · И҆ сътвори́ши пе́тлѣ съ синеты̀ , ѹ҆ кра́ѧ ѻ҆по́ны е҆ді́наго конца̀ въ сложе́нїе , си́це же сътвори́ши на кра́и ѻ҆по́ны вы́шнеѧ , къ сложе́нїю второ́мꙋ , н҃ же сътвори́ши пе́тлей , е҆ді́нои ѻ҆по́ны , н҃ . пе́тлеи да сътвори́ши ѿ кра́ѧ ѻ҆по́ны , по сложе́нїю второ́мꙋ лицеⷨ къ лицꙋ̀ състоѧ́щаасѧ к себѣ ка́ѧждо · И҆ сътвори́ши , н҃ . крючко́въ ꙁла́тыхъ , и҆ съвокꙋпи́ши ѻпо́ны дрꙋ́гъ ко́ дрꙋꙁѣ крючка́ми , и҆ бꙋдетъ храмъ е҆ді́нъ · И҆ сътвори́ши ѻ҆по́нъ , а҃і , ѿ во́лны въ покро́въ храмꙋ  , длъгота̀ ѻ҆по́ны е҆ді́ноѧ , да бꙋдетъ , л҃ , лако́тъ , д҃ же ла́кти широта̀ ѻ҆по́ны е҆ді́ноа , и҆ во е҆ді́нꙋ мѣрꙋ , та́ко да бꙋдетъ , а҃і , ѻ҆по́нъ · И҆ съвокꙋпи́ши , е҃ , ѻ҆по́нъ въкꙋпѣ , и҆ ше́сть ѻ҆по́нъ въкꙋпѣ , и҆ пригне́ши ѻ҆по́нꙋ шестꙋ́ю въ вхо́дъ храма · И҆ да сътвори́ши пе́тлеи . н҃ , на кра́и ѻ҆по́ны е҆ді́ноѧ , сре́днѧ по сложе́нїю , н҃ да сътвори́ши пе́тлей на кра́и ѻ҆по́ны по съвокꙋпле́нїю вторы́ѧ · И҆ та́ко сътвори́ши крючкоⷡ‍҇ мѣдѧⷩ‍҇ н҃ , съвокꙋпи́ши крючки с петлѧми ве́рхними , и҆ да совъкꙋпи́ши ѻ҆по́ны , и҆ бꙋдетъ е҆ді́но · И҆ да положи́ши и҆ꙁбыва́ющее ѻ҆по́нъ хра́мныхъ , ꙁакры́ти ꙁа́днѧѧ храмꙋ , лакти е҆ді́наго ѿ сего̀ ла́кти же ѿ дрꙋга́го , ѿ и҆ꙁбыва́ющихъ в долготꙋ̀ ѻ҆по́нъ хра́мныхъ , и҆ да бꙋдетъ покрыва́ѧ съ странꙋ̀ хра́ма , ѿсю́дꙋ и҆ ѿѻ҆нꙋ́дꙋ , да покры́етъ · И҆ да сътвори́ши покро́въ храмꙋ , ко́жами ѻ҆́внѧми , червле́ными , и҆ све́рхꙋ покро́въ ко́жами си́нѧми · И҆ да сътвори́ши столпы̀ хра́мꙋ , ѿ дре́въ негнию́щихъ , і҃ , ла́ктїи въ высотꙋ̀ сто́лпъ е҆дінъ , ла́кти же е҆ді́наго и҆ по́лъ . въ ширинꙋ̀ столпꙋ̀ е҆ді́номꙋ . дв҄а ла́кти столпа̀ е҆ді́наго , ѿтища́щꙋ дрꙋгъ ѿ дрꙋга , та́ко сътворѝ всѣмъ столпо́мъ хра́мным̾ · И҆ да сътвори́ши сто́лпы храмꙋ , к҃  , ѿ ѹ҆́гла сѣ́вернаⷢ‍҇ . м҃ , же стоѧ́лъ и҆мъ сре́брѧнъ да сътвори́ши двѣма̀ десѧтма̀ столпоⷨ дв҄ѣ стоѧ́лѣ е҆ді́номꙋ столпꙋ̀ , на ѻ҆бою̀ концꙋ̀ е҆мꙋ . и҆ дв҄ѣ стоѧ́лѣ е҆ді́номꙋ столпꙋ̀ на ѻ҆бою̀ концꙋ̀ въ ѹ҆́глѣ вторѣмъ , къ сѣверꙋ , к҃ , столпоⷡ‍҇ , м҃ . же стоѧ́лъ и҆мъ сре́бреныхъ , двѣ стоѧ́лѣ столпꙋ̀ е҆ді́номꙋ , на ѻ҆бою̀ концꙋ̀ е҆мꙋ , дв҄ѣ же стоѧ́лѣ е҆ді́номꙋ на ѻ҆бою̀ концꙋ̀ е҆мꙋ · И҆ съ ꙁаⷣ‍ꙵ хра́мꙋ по странѣ ꙗ҆́же къ мо́рю , да сътвори́ши ше́сть столпо́въ · два ⷤ‍ⷷ столпа сътвори́ши в ѹ҆́глꙋ храма ѿ ꙁа́пада , и҆ да бꙋ́дꙋтъ ра́вна , ѿ до́лꙋ и҆ до верха̀ , въ соста́въ е҆ді́нъ , та́ко сътвори́ши ѻ҆бѣма ѹ҆́глома ра́вна да бꙋдꙋтъ · И҆ бꙋдетъ , и҃ . столпо́въ , и҆ стоѧ́ла и҆хъ сребрѧ́на , ѕ҃і , дв҄ѣ стоѧ́лѣ столпꙋ е҆ді́номꙋ , и҆ дв҄ѣ стоѧ́лѣ столпꙋ̀ е҆ді́номꙋ . на ѻ҆бою̀ концꙋ̀ е҆мꙋ · И҆ да сътвори́ши раꙁво́ры , ѿ древе́съ негнию́щихъ , е҃ , раꙁво́ръ столпꙋ̀ е҆ді́номꙋ , ѿ е҆ді́ноѧ страны̀ хра́ма , е҃ же раꙁво́ръ столпꙋ̀ второ́мꙋ ѹ҆́глꙋ хра́ма , е҃ же раꙁво́ръ столпꙋ̀ ꙁаднемꙋ ѹ҆́глꙋ хра́ма , и҆же къ мо́рю · Сре́днѧѧ же межи столпы̀ , дв҄а прохо́дѧтъ ѿ е҆ді́наго ѹ҆́гла , въ дрꙋгїи ѹ҆́гол̾ · Столпы̀ же , да поꙁлати́ши ꙁла́томъ , ѻ҆́боди же сътвори́ши ꙁла́ты , в нѧⷤ‍ⷷ вложи́ши раꙁво́ры . поꙁлати́ши , и҆ раꙁво́ры ꙁла́томъ , и҆ съста́виши хра́мъ по ѻ҆́браꙁꙋ покаꙁа́нномꙋ тебѣ на горѣ · Сътвори́ши ꙁавѣсꙋ ѿ синеты̀ и҆ порфи́ры , и҆ червлени́ца и҆ вис̾со́нꙋ прѧ́денаго дѣломъ тка́номъ влаче́но . да сътвори́ши е́й , херꙋвиⷨ , и҆ распростре́ши на четы́рехъ столпⷯѣ негнию́щихъ , и҆ поꙁлаще́ныхъ ꙁла́томъ и҆ верхѝ и҆хъ ꙁла́ты , и҆ стоѧ́ла и҆хъ , д҃ . сре́брена , и҆ повѣ́сиши ꙁавѣсꙋ на столпѣ́хъ · Внесе́ши т҄ꙋ внꙋтръ ꙁавѣсы киѻ́тꙋ свѣдѣнїѧ , и҆ да раꙁдѣлѧ́етъ ꙁавѣса междꙋ ст҃ынѧ , и҆ междꙋ̀ ст҃аѧ ст҃ыхъ . и҆ ꙁакры́еши ꙁавѣсою , киѻ́тъ свѣдѣнїа въ ст҃аѧ ст҃ыхъ · И҆ поста́виши трапеꙁꙋ вн҄ѣѹ҆́дꙋ ꙁавѣсы , и҆ свѣти́ло прѧ́мо трапе́ꙁы , на странѣ хра́ма ꙗ҆́же къ ю́гꙋ . трапеꙁꙋ же поста́виши на странѣ хра́мꙋ , ꙗ҆́же къ сѣверꙋ · да сътвориши ꙁакро́въ въ две́рехъ , ѿ синеты̀ , и҆ порфи́ры , и҆ червлени́ца съпрѧ́дены , и҆ виссо́нꙋ тка́наго , дѣломъ пестрѧ́щаго · И҆ да сътвори́ши ꙁавѣсѣ пѧ́ть столпъ ѿ дре́въ негнию́щиⷯ , и҆ поꙁлати́ши и҆хъ ꙁла́тоⷨ , и҆ верхѝ иⷯ ꙁла́ты , и҆ да съдѣ́лаеши иⷨ , е҃ стоѧлъ мѣдѧнъ .
Глⷡ‍҇а , к҃ꙁ · И да сътвори́ши ѻлтарь ѿ дреⷡ‍҇ негнию́щихъ , е҃ , лако́тъ въ долготꙋ̀ , е҃ же лако́тъ в широтꙋ̀ , на д҃ , ѹ҆́глы , да бꙋ́детъ ѻ҆лта́рь , г҃ , ла́кти высота̀ е҆го . и҆ да сътвори́ши ро́ги , на четы́рехъ ѹ҆́глѣ́хъ , и҆ꙁ него̀ да бꙋ́дꙋтъ ро́ги , и҆ покры́еши е҆̀ мѣдїю . и҆ да сътвори́ши вѣне́цъ ѻ҆лтарꙋ , и҆ покро́въ е҆го , и҆ па́ивица е҆го , и҆ ви́лицы е҆го , кади́лникы е҆го , и҆ вс҄ѧ съсꙋ́ды е҆го , да сътвори́ши е҆мꙋ мѣдѧны · И҆ да сътвори́ши ѻ҆́гнище въ подо́бїе мре́жи  , и҆ сътвори́ши ѻ҆́гнищꙋ , д҃ , ѻ҆́боди мѣ́дѧны , на д҃ ѹ҆́глы , и҆ подложи́ши поⷣ ѻ҆́гнище ѻ҆л̾тарѧ , ни́же . и҆ бꙋдетъ ѻ҆́гнище до среды̀ ѻ҆лтарѧ · И҆ да сътвори́ши ѻ҆лтарю носи́ла , по странѣ , ѿ дре́весъ негнїю́щихъ , и҆ ѻ҆кꙋ́еши и҆̀ мѣдїю . и҆ вложи́ши носи́ла въ ѻ҆́боды , и҆ да бꙋдꙋтъ носи́ла ѻ҆лтарю , на дв҄ꙋ стра́нахъ поⷣдержа́ти е҆го , и сътвори́ши е҆го внꙋт́ръѹ҆́дꙋ то́щъ съ до́скъ по ѹ҆каꙁа́нномꙋ тебѣ на горѣ , та́ко сътвори́ши и҆̀ · И҆ да сътвори́ши притво́ръ храмꙋ на ѹ҆глы , и҆же на въсто́къ , къ сѣ́верꙋ , и҆ да бꙋдꙋтъ ѻ́поны притво́рꙋ съ вис̾со́нꙋ тка́наго . долгота̀ , сто лако́тъ , ѹ́глꙋ е҆ді́номꙋ , и҆ столпо́въ и҆хъ , к҃ , и҆ стоѧ́лъ и҆хъ , к҃ . мѣдѧныхъ крючкѝ и҆хъ , и҆ ѻ́боди иⷯ сре́бренѣ · Си́це же въ ѹ҆́глѣ къ ю҆́гꙋ ѻ҆по́ны , р҃ . лако́тъ въ долготꙋ̀ , и҆ столпо́въ е҆мꙋ , к҃ , и҆ стоѧ́ла е҆мꙋ , к҃ . мѣ́дѧны . ѻ҆́боди и҆ верхѝ сто́лпнїи , и҆ вс҄ѧ стоѧ́ла посре́брена сребро́мъ · широта́ же притво́рꙋ ꙗ҆́же е҆сть къ мо́рю ѻ҆по́ны , н҃ , лако́тъ . столповъ е҆го і҃ , и҆ стоѧ́ла и҆хъ , і҃ · И҆ е҃і лако́тъ высота̀ ѻ҆по́нъ ѹ҆́глꙋ е҆ді́номꙋ , столпы̀ и҆хъ , г҃ , и҆ стоѧ́ла и҆хъ , г҃ · ѹ҆́глꙋ же второ́мꙋ ѻ҆по́нъ , е҃і , лакоⷮ , высота̀ , столпы̀ и҆хъ , г҃ . и҆ стоѧ́ла и҆хъ , г҃ , вратомъ притворным̾ ꙁавѣса , к҃ , лако́тъ высота̀ , ѿ синеты̀ , и҆ порфи́ры , и҆ червлени́ца  , и҆ виссо́нꙋ прѧ́денаго , пестре́нїемъ шве́ннымъ . столпы̀ еѧ̀ , д҃ . стоѧ́ла еѧ̀ , д҃ , вс҄и столпы̀ притво́рные ѻ҆боѧ́мо ѻ҆ко́вано сребро́мъ , и҆ верхѝ и҆хъ сре́брени , и҆ стоѧ́ла и҆хъ мѣдѧны , долгота́ же притво́рꙋ , р҃ , до , р҃ , широта́ же , н҃ . до , н҃ , высота́ же , е҃ , лако́тъ ѿ виссо́нꙋ прѧ́денаго , стоѧ́ла же и҆хъ мѣ́дѧны и҆ вс҄ѧ ѹ҆́тварь и҆ вс҄и съсꙋды и҆ колкѝ притво́рꙋ мѣдѧны , и҆ сътвори́ши риꙁы , съ синеты̀ , и҆ порфи́ры , и҆ червлени́цы , и҆ да слꙋ́жиши в ни́хъ въ ст҃ыни · Ты́ же ꙁаповѣждь сн҃ом̾ і҆и҃левымъ да въ́ꙁмꙋтъ себѣ і҆еле́й ѿ ма́сличїѧ , чи́сто съмле́но въ свѣти́ла , и҆ да свѣтитъ въ хра́мѣ свѣдѣ́нїѧ . всегда̀ вн҄ѣѹ҆́дꙋ ꙁавѣсы , ꙗ҆же ви́ситъ ѹ҆ ꙁавѣта мое̑го да въжиꙁа́етъ е҆ѧ̀ , а҆аро́нъ , и҆ сн҃ове е҆го съ ве́чера до ꙁаѹ҆́трїѧ прⷣе гм҃ъ въ ꙁако́нъ вѣ́чныи , въ ро́ды ва́ша ѹ҆ сн҃овъ і҆и҃левъ ·
Глⷡ‍҇а , к҃и · Ты́ же приведѝ к себѣ , а҆аро́на бра́та твое̑го и҆ сн҃ы е҆го , ѿ сн҃овъ і҆и҃левъ , жре́ти мн҄ѣ , а҆аро́на , и҆ нада́ва , и҆ а҆виѹ҆́да , и҆ е҆лиа̑ꙁа́ра , и҆ фама́ра , сн҃ы а҆аро́нѧ · И҆ да сътвори́ши ри́ꙁы ст҃ы , а҆аро́нꙋ бра́тꙋ твое̑мꙋ на честь и҆ сла́вꙋ · Ты́ же гл҃и къ всѣмъ премꙋ́дрымъ ѹ҆́мнымъ , ѧⷤ‍ⷷ напо́лнихъ дх҃а мꙋ́дрости , и҆ смышле́нїѧ , и҆ да сътворѧⷮ ри́ꙁы ст҃ы , а҆аро́нꙋ въ ни́хже въ ст҃омъ да жре́тъ мнѣ · Си́ѧ же ри́ꙁы да сътворѧ́тъ на пе́рси е́й ри́ꙁꙋ ве́рхнюю , и҆ до́лгꙋю ри́ꙁꙋ , и҆ ри́ꙁꙋ треснови́тꙋ . и҆ нагла́вїе , и҆ по́ѧсъ . и҆ да сътворѧ́т̾ ри́ꙁы ст҃ы а҆а̑ро́нꙋ , и҆ сн҃омъ е҆го , жрѣти мн҄ѣ · Сїи же да во́ꙁмꙋтъ ꙁла́то , и҆ синетꙋ̀ , и҆ порфи́рꙋ и҆ червлени́цꙋ , и҆ виссо́нъ . и҆ да сътворѧ́тъ риꙁꙋ ве́рхнюю ѿ виссо́нꙋ съпрѧ́денаго дѣ́ло шве́нно пестрѧ́ще . дв҄ѣ ри́ꙁы ве́рх̾нїѧ да бꙋ́дета  . съдержа́щисѧ , дрꙋ́га дрꙋ́ѕѣ . на ѻ҆́бѣ странѣ и҆сходѧ́ще · Наволоче́нїе же ри́ꙁъ ве́рхниⷯ е҆же е́сть на не́й по сътворе́нїю еѧ̀ , да бꙋ́детъ ѿ ꙁла́та чи́ста , и҆ ѿ синеты̀ , и҆ багрѧни́ца , и҆ червлени́ца , сътка́ныѧ , и҆ виссо́нꙋ прѧ́денаго · И҆ воꙁ́меши ка́мени дв҄а ка́менѧ ꙁмара́гда , і҆ и҆ꙁва́еши на них̾ и҆мена̀ сн҃овъ і҆и҃левъ . ѕ҃ , и҆ме́нъ на ка́мени е҆ді́номъ , ѕ҃ же и҆ме́нъ на ка́мени дрꙋго́мъ . по ро́дꙋ иⷯ дѣ́ло ка́менныѧ хи́трости , ва́ѧнїе ꙁна́менїѧ ѻ҆́ба ка́менѧ и҆мене́мъ сн҃овъ і҆и҃левъ · И҆ положи́ши ѻ҆́ба ка́менѧ , на ѻ҆́бѣ ра́мѣ ра́мныхъ ри́ꙁъ ка́менѧ , въ па́мѧть сн҃овъ і҆и҃левъ . и҆ въꙁдви́гнетъ а҆а̑ро́нъ , и҆мена̀ сн҃овъ і҆и҃лев̾ прⷣе гм҃ъ , на ѻ҆́бѣ ра́мѣ своѝ въ па́мѧть ѿ ни́хъ · И҆ да сътвори́ши дв҄а щита̀ , ѿ ꙁла́та чи́ста , и҆ да сътвори́ши двѣ тресно́вици ѿ ꙁла́та чи́ста , съмѣше́нїе цвѣтꙋ , дѣ́ло плѣте́нїѧ , и҆ положи́ши треснови́ца плете́нїи на щи́тꙋ , на ра́мꙋ иⷯ съпрѧжѐ · И҆ да сътвори́ши сло́во сꙋ́дное , дѣ́ло пестрѧ́щаго , по съста́вꙋ ри́ꙁы , сътвори́ши с҄е ѿ ꙁла́та , и҆ синеты̀ и҆ багрѧни́ца , и҆ червлени́ца съпрѧ́дены , и҆ виссо́нꙋ тка́наго . сътвори́ши же на четы́ри ѹ҆́глы , да бꙋдетъ сꙋгꙋбъ . пѧ́ди въ долготꙋ̀ , пѧ́ди ⷤ‍ⷷ въ широтꙋ̀ · И҆ наши́еши на не́й швы̀ по ка́мени , четы́рми рѧды , рѧ́дъ ка́менїи да бꙋ́детъ , сардїи топаѕиѻ́нъ ꙁмара́гдъ , рѧ́дъ е҆ді́нъ . рѧ́д̾ же вторы́и , а҆нѳра́ксъ , и҆ санфи́ръ и҆ а́списъ . рѧ́д же тре́тїи лигириѻ́н̾ и҆ а҆хати́съ , и҆ а҆меѳисто́съ · Рѧ́д же д҃ , хрисолиѳо́съ и҆ ви́риллиѻ́нъ , и҆ ѻ҆нихиѻ́нъ , ѻ҆бѧ́та ꙁла́томъ , и҆ съплете́на въ ꙁла́тѣ , да бꙋ́детъ по́ рѧдꙋ и҆хъ · Ка́мени же да бꙋ́дꙋтъ ѿ и҆ме́нъ , в҃і , сн҃овъ і҆и҃левъ , прⷣе гм҃ъ на дв҄ѣ ра́мѣ е҆го , в҃і , по и҆менеⷨ и҆хъ , и҆ по́ родѣхъ и҆хъ , въ ваѧ́нїиⷯ ꙁна́менїи , ко́ждо и҆ме́немъ да бꙋдⷮꙋ в҃і , племе́нъ , и҆ да сътвори́ши въ сло́вꙋ тре́сни плете́ны , и҆ ѻ҆бли́чїем̾ вѣри́жнымъ ѿ ꙁла́та чи́ста · И҆ въꙁметъ а҆аро́нъ и҆мена̀ сн҃овъ і҆и҃левъ , на сло́вѣ сꙋднѣмъ на пе́рсехъ входѧ́ще , въ сщ҃е́нїе ст҃ое , на па́мѧть прⷣе бм҃ъ · И҆ да положи́ши на словесѣ сꙋ́днѣм̾ тре́сны плѣте́нїѧ , на ѻ҆́ба ѹ҆́гла слове́снаѧ въꙁложи́ши . и҆ ѻ҆́ба щита̀ въꙁложи́ши на ѻ҆́бѣ ра́мѣ , ри́ꙁъ съпрѧ́женїѧ  , въꙁложи́ши на сло́во сꙋ́дное , проповѣ́данїе , і҆ и́стиⷩ‍҇нꙋ . и҆ да бꙋдетъ на пе́рсехъ а҆аро́нꙋ . е҆гда̀ вни́детъ въ ст҃ое предъ б҃а . и҆ да но́ситъ а҆аро́нъ , сꙋ́ды сн҃овъ і҆ил҃евъ на пе́рсехъ прⷣе лице́мъ гн҃имъ всегда̀ · И҆ да сътвори́ши ри́ꙁꙋ ѹ҆́трьнюю до ꙁемлѧ̀ си́ню , и҆ да бꙋ́детъ ѹ҆́стїе посредѣ , и҆ ѻ҆жере́лїе ѿ него̀ , ѻ҆меты и҆мѣ́а ѻ҆бою́дꙋ ѻ҆жере́лїѧ дѣло шве́нно , съста́въ шве́нъ ѿ него̀ да не раскрилѧ́етсѧ · И҆ да сътвори́ши на ѻ҆ме́тѣ ри́ꙁнѣмъ до́лѣ , а҆ки ши́пка цвѣтꙋщ́а , пꙋ́гвица съ синето́ю и҆ багрѧни́цею , и҆ червленицею съпрѧ́деною и҆ вис̾сонꙋ тканаго на ѻ҆ме́тѣ ри́ꙁы ѻ҆бою҆́дꙋ · В то́и же ѻ҆́браⷥ пꙋ́гвичьныи , и҆ ꙁлаты ꙁвонца , межⷣꙋ си́ми ѻ҆бою́дꙋ , при пꙋ́гвицы ꙁла́тъ ꙁвоне́цъ , и҆ цвѣтъ на ѻ҆ме́тѣ ри́ꙁнѣмъ , ѻ҆боꙗ҆́мо . и҆ да бꙋдетъ а҆аро́нꙋ , е҆гда̀ слꙋжитъ . ѹ҆слы́шитсѧ гла́съ е҆го входѧ́щи въ сщ҃енїе преⷣ гм҃ъ , і҆ и҆сходѧ́щи да не ѹ҆́мретъ · И҆ да сътвори́ши доскꙋ ꙁла́тꙋ чи́стꙋ , и҆ да сътвори́ши в не́и ѻ҆́браꙁъ ꙁна́менїѧ ѻ҆сщ҃енїѧ гн҃ѧ · И҆ да въꙁложи́ши е҆ѧ̀ на синетꙋ съпрѧ́денꙋ . и҆ да бꙋдетъ на ѹ҆вѧ́слѣ , съ предѝ ѹ҆вѧ́сла да бꙋдетъ . и҆ да бꙋдетъ на челѣ а҆аро́нꙋ , и҆ да ѿи́метъ а҆аро́нъ съгрѣше́нїѧ и҆хъ , е҆ли́коже да ѻ҆ст҃ѧтъ сн҃ове і҆ил҃евы всего̀ дѣѧ́нїѧ ст҃ыхъ  . и҆ да бꙋ́детъ на челѣ а҆аро́нꙋ всегда̀ , прїѧ́то и҆м̾ предъ гм҃ъ · тре́снови ри́ꙁъ , ѿ черьвлени́ца , и҆ да сътвори́ши клобꙋ́къ червле́нъ , и҆ по́ѧсъ да сътвори́ши дѣ́ла пестрѧ́щаго . и҆ сн҃омъ а҆аро́новымъ , да сътвори́ши ри́ꙁы , и҆ по́ѧсы , и҆ клобꙋкы , да сътвори́ши иⷨ въ чеⷵ и҆ сла́вꙋ . ѻ҆блецы же в н҄ѧ а҆аро́на брата твое̑го , и҆ сн҃ы е҆го с ни́мъ , и҆ пома́жеши ѧ҆̀ , і҆ и҆сполниши рꙋцѣ и҆хъ , и҆ ѻ҆ст҃иши ѧ҆̀ , да м҄и жертвꙋютъ · И҆ да сътвори́ши и҆мъ надра́гы полотнѧ́ны , покрыва́ти стыдѣнїа плоти и҆хъ , ѿ бе́дръ даже до сте́гнъ и҆ да ѧ̀ и҆́мать а҆аро́нъ , и҆ сн҃ове е҆го , е҆гда̀ въхо́дѧтъ въ храⷨ свѣдѣнїа · И҆ егда̀ прихо́дѧтъ слꙋжи́ти , къ жертвени́кꙋ ст҃ыни . да не въꙁложа́тъ на сѧ грѣха̀ да не ѹ҆́мрꙋтъ . въ ꙁако́нъ вѣчныи е҆мꙋ , да бꙋ́детъ с҄е и҆ сѣмени е҆го по не́мъ · Гл҃а , к҃ѳ · Се́ же е҆сть е҆же сътвори́ши иⷨ и҆ ѻ҆ст҃иши ѧ҆̀ ꙗ҆́ко жре́ти и҆м̾ мн҄ѣ · да по́имеши теле́цъ е҆ді́нъ ѿ говѧ́дъ , и҆ ѻ҆вна̀ дв҄а чи́ста , и҆ хлѣбы прѣсны смѣшены с ма́сломъ древѧныⷨ . и҆ ѻ҆прѣснокы пома́ꙁаны е҆ле́ѻмъ . с мꙋкѝ пшени́чны сътвори́ши ѧ҆̀ · И҆ да въꙁложи́ши ѧ҆̀ в ко́шъ е҆ді́нъ , понесе́ши , и҆ ѿнесе́ши с҄е в кошѝ теле́цъ , и҆ ѻ҆́ба ѻ҆́вна · А҆аро́на же и҆ ѻ҆́ба сн҃а е҆го приведе́ши ѧ҆̀ прⷣе две́ри храмꙋ свѣдѣнїѧ , і҆ и҆ꙁмы́еши ѧ҆̀ водо́ю , и҆ вꙁе́мъ ри́ꙁы ст҃ыѧ , и҆ ѻ҆блече́ши а҆аро́на бра́та твое̑го , до ꙁемлѝ ри́ꙁою и҆ ри́ꙁꙋ ѹ҆́тренюю , и҆ сло́во съвокꙋ́пиши е҆мꙋ , сло́во къ ѹ҆́тренїи ри́ꙁѣ · И҆ въꙁложи́ши на главꙋ е҆го клобꙋкъ , и҆ въꙁложи́ши доскꙋ ѻ҆сщ҃енїа на ѹ҆вѧ́сло , и҆ да во́ꙁмеши ѿ і҆елеѧ помаꙁаннаго , и҆ да въꙁлїеши на главꙋ̀ е҆го , и҆ ма́жеши и҆̀ · И҆ сн҃ы е҆го приведе́ши , и҆ ѻ҆блече́ши ѧ҆̀ въ ри́ꙁы , и҆ ѻ҆поѧ́шеши ѧ҆̀ по́ѧсы , и҆ въꙁложи́ши и҆ма клобꙋка̀ , и҆ да бꙋдетъ и҆ма жре́ти мн҄ѣ въ́ вѣкы . и҆ съверши́ши рꙋцѣ а҆аро́ни и҆ рꙋцѣ сн҃ов̾ е҆го · И҆ да въведе́ши теле́цъ , прⷣе две́ри хра́мꙋ свѣдѣнїѧ , и҆ въꙁложи́тъ а҆аро́нъ и҆ сн҃ове е҆го рꙋцѣ своѝ на главꙋ телцꙋ̀ , преⷣ гм҃ъ ѹ҆ дверїи хра́ма свѣдѣнїа . и҆ да ꙁако́леши теле́цъ предъ гм҃ъ ѹ҆ дверїи хра́ма свѣдѣнїа · И҆ да во́ꙁмеши ѿ кро́ви те́лча , и҆ положи́ши на глава́хъ ѻ҆лтарю̀ , пр́ьстомъ твоиⷨ ѻ҆ста́нокъ же кро́ви пролие́ши , ѹ҆ стоѧ́ла ѻ҆лтарю̀ · И҆ да воꙁмеши весь тꙋ́къ , и҆же на ѹ҆тро́бѣ и҆ повра́ꙁъ ꙗ҆́тренїи , и҆ ѻ́бѣ и҆сте́сѣ , и҆ тꙋкъ и҆же на нею̀ , и҆ въꙁложи́ши на ѻ́лтарь мѧ́са же те́лча , и҆ ко́жꙋ , и҆ моты́ла да съжеже́ши на ѻ҆гнѝ . вънѣ полка̀ грѣ́хъ б҄о е҆сть . ѻ҆ве́н же да по́имеши е҆ді́нъ , и҆ да въꙁложи́тъ а҆аро́нъ , и҆ сн҃ове е҆го рꙋцѣ на главꙋ̀ ѻ҆́вню , и҆ ꙁако́летъ и҆̀ . и҆ въꙁе́м̾ кро́вь пролие́ши предъ ѻ҆лтаремъ ѻ҆бою́дꙋ , ѻ҆ве́н же да расплата́еши на ѹ҆́ды . и҆ꙁмы́еши ѹ҆тро́бꙋ , и҆ но́ги въ водѣ · И҆ во́ꙁмеши ѹ҆́ды и҆ главꙋ̀ . и҆ въꙁложи́ши ве́сь ѻ҆веⷩ‍҇ на ѻ҆лтарь , въ вс҄есъжеже́нїе б҃ꙋ въ ѻ҆бонѧ́нїе бл҃гоѹ҆ха́нїѧ же́ртва г҃ꙋ е҆сть · И҆ да по́имеши вторы́и ѻ҆ве́нъ , и҆ въꙁложи́тъ а҆аро́нъ и҆ сн҃ове е҆го , рꙋцѣ на главꙋ̀ ѻ҆́вню , и҆ ꙁако́леши и҆̀ , и҆ во́ꙁмеши ѿ кро́ви е҆го , въꙁложи́ши на слꙋхъ , ѹ҆шесѝ а҆аро́нѧ десна́го , и҆ на коне́цъ рꙋкѝ десны́ѧ , и҆ на коне́цъ ногѝ десны́ѧ , и҆ на слꙋ́хъ ѹ҆шесѝ сн҃овъ е҆го деснꙋю , и҆ на коне́ц̾ рꙋ́кꙋ и҆хъ деснꙋ́ю , и҆ на коне́цъ но́гꙋ иⷯ деснꙋю · И҆ да воꙁмеши ѿ кро́ве ꙗ҆́же на ѻ҆лтари , и҆ ѿ і҆еле́ѧ пома́ꙁанаго , и҆ да въскропи́ши на а҆аро́на , и҆ на ри́ꙁꙋ е҆го и҆ на сн҃ы е҆го , и҆ на ри́ꙁы сн҃овъ е҆го , съ ни́мъ , и҆ ѻ҆ст҃итсѧ са́мъ , и҆ ри́ꙁы е҆го , и҆ сн҃ы е҆го и҆ ри́ꙁы сн҃овъ е҆го съ ни́мъ . кро́вь же ѻ҆́вню да пролїе́ши ѹ҆ ѻ҆лтарѧ ѻ҆бою́дꙋ · И҆ да воꙁмеши ѿ ѻ҆вна̀ тꙋкъ е҆го , и҆ тꙋкъ и҆же на ѹ҆тро́бѣ е҆мꙋ , и҆ повраꙁъ ꙗ҆тренїи , и҆ ѻ́бѣ и҆стесѣ и҆ тꙋкъ , и҆же на ни́хъ и҆ ра́мо десное . е́сть б҄о съверше́нїе т҄о · И҆ хлѣбъ е҆ді́нъ ма́сличенъ , и҆ ѻ҆прѣснокъ е҆ді́нъ ѿ коша , ѻ҆прѣсноковъ . положе́ныхъ предъ гм҃ъ , и҆ въꙁложи́ши вс҄е на рꙋцѣ а҆аро́нѣ , и҆ на рꙋцѣ сн҃овъ е҆го , и҆ нарече́ши ѧ҆̀ наро́къ предъ гм҃ъ , и҆ положи́ши вс҄е на рꙋцѣ аа̑ро́новы · Посе́м же во́ꙁмеши ѿ рꙋкꙋ их̾ , и҆ въꙁложи́ши на ѻ҆лта́рь въ всѐсъжеже́нїе пред̾ гм҃ъ , въ воню̀ бл҃гоѹ҆ха́нїѧ жертва е҆сть г҃ꙋ · И҆ да во́ꙁмеши грꙋ́ди ѿ ѻ҆вна̀ съвершенаго , і҆ и҆же е҆сть а҆аро́нꙋ . и҆ нарече́ши е҆мꙋ наро́къ предъ гм҃ъ , и҆ да бꙋдетъ тебѣ въ ча́сть · И҆ ѻ҆ст҃иши грꙋ́ди ѻ҆сщ҃енны , и҆ ра́мъ ѿлꙋче́нїѧ нарече́тсѧ , и҆же ѿлꙋчи́сѧ ѿ ѻ҆вна̀ съверше́наго , ѿ а҆аро́на и҆ ѿ сн҃овъ е҆го да бꙋ́детъ а҆аро́нꙋ и҆ сн҃омъ е҆го , ꙁакоⷩ‍҇ вѣчныи , ѿ сн҃овъ і҆и҃левъ · Є҆сть ѹ҆́бо ѿлꙋче́нїе с҄е , и҆ нарече́нїе да бꙋдеⷮ ѿ сн҃овъ і҆и҃левыхъ , ѿ требъ сп҃се́ныⷯ ѿлꙋче́нїе г҃ꙋ · Ри́ꙁы же посщ҃ены , ꙗ҆же сꙋть а҆аро́новы , да бꙋдⷮꙋ сн҃омъ е҆го по немъ . пома́ꙁатисѧ и҆мъ въ ни́хъ , и҆ съверши́ти рꙋцѣ и҆хъ , седмь дн҃їи , да сѧ ѻ҆блачи́тъ в н҄ѧ і҆ере́и вели́кїи , и҆же е҆сть в него̀ мѣсто ѿ сн҃овъ е҆го , и҆же въни́детъ въ хра́мъ свѣде́нїѧ слꙋжи́ти , въ ст҃ыни · И҆ ѻ҆́ве́нъ съверше́нъ да воꙁмеши , и҆ да свари́ши мѧ́са въ мѣстѣ ст҃ѣ , и҆ да ꙗ҆дѧ́тъ а҆аро́нъ , и҆ сн҃ове е҆го , мѧ́са ѻ҆́внѧ , и҆ хлѣбъ ꙗ҆́же в кошѝ , ѹ҆ две́рїи хра́ма свѣде́нїѧ ꙗ҆дѧⷮ сїи , и҆ми же сѧ ѻ҆ст҃иши в ни́хъ , съверши́ти рꙋцѣ и҆хъ , и҆ ѻ҆ст҃ити ѧ҆̀ и҆ноплеме́нникъ да не ѧ́сть ѿ ни́хъ ст҃и бо сꙋть · А҆́ще же ѻ҆ста́нетъ ѿ мѧ́са тре́бнаго . съверше́нїа и҆ ѿ хлѣбовъ на ѹ҆́трїе да съжже́ши ѻ҆станоⷦ‍҇ ѻ҆гне́мъ , да не ꙗ҆́стьсѧ , ѻ҆сщ҃енїе б҄о е҆сть · Сътвори́ши же а҆аронꙋ , и҆ сн҃омъ е҆го та́ко по всемꙋ̀ е҆ли́ко ꙁаповѣда́хъ тебѣ , седмь дн҃їи съверши́ши рꙋцѣ и҆хъ · Теле́ц же грѣха̀ раⷣ‍ꙵ , да сътвориши въ ѻ҆чище́нїе . и҆ да ѻ҆чи́стиши ѻ҆лта́рь вънегда̀ ѻ҆сщ҃аеши на не́мъ , и҆ пома́жеши е҆го да бꙋдет̾ посщ҃енъ . седмь днїи ѻ҆чи́стиши ѻ҆лта́рь и҆ ѻ҆ст҃иши е҆го и҆ бꙋдеⷮ ѻ҆лта́рь ст҃аѧ ст҃ых̾ · Всѧкъ прикоснꙋвыисѧ ѻ҆лтарю̀ ѻ҆ст҃итсѧ . се же е҆сть е҆же сътвори́ши на ѻ҆лтарѣ а҆́гньца е҆дїнолѣтна дв҄а , чи́ста на всѧкъ дн҃ь же́ртвꙋеши прⷵно . а҆́гнецъ е҆ді́нъ да сътвори́ши ра́но , вторы́и же а҆́гнецъ да сътвори́ши въ ве́черь , и҆ десѧ́тꙋю ча́сть мꙋкѝ пшени́чны въ ма́слѣ вмѣше́ны въ мѣ́рꙋ четве́ртꙋю ча́сть и҆́на , и҆ пролїѧ́нїе четве́ртꙋю ча́сть и҆́на . вина̀ е҆ді́номꙋ ѻ҆́внꙋ · А҆́гнецъ же вторы́и да сътвори́ши ѿ ве́чера , ꙗ҆́коже ѹ҆́тренюю тре́бꙋ , и҆ пролїа́нїе е҆го , сътвори́ши въ ѻ҆бонѧ́нїе бл҃гоѹ҆ханїѧ требꙋ г҃ꙋ . всегда̀ въ послꙋша́нїѧ , и҆ в ро́ды ва́ша , прⷣе две́рми хра́мꙋ свѣде́нїѧ предъ гм҃ъ , въ ниⷯ же ꙗ҆влю́сѧ тебѣ тꙋ , ꙗ҆коже гл҃ати тебѣ · И҆ ꙁавеща́ю т҄ꙋ сн҃омъ і҆и҃левымъ , и҆ ѻ҆сщ҃ꙋ ѧ҆̀ въ сла́вѣ мое́и , и҆ ѻ҆сщ҃ꙋ хра́мъ свѣде́нїѧ , и҆ ѻ҆лта́рь , и҆ а҆аро́на , и҆ сн҃ы е҆го , ѻ҆сщ҃ꙋ жрѣти мн҃ѣ · И҆ проꙁовꙋ́сѧ въ сн҃охъ і҆и҃левыхъ , и҆ бꙋдꙋ и҆мъ б҃ъ , и҆ ѹ҆вѣдѧⷮ ꙗ҆́ко а҆́ꙁъ е҆смь г҃ь б҃ъ и҆хъ , и҆ꙁведы́и ѧ҆̀ ѿ ꙁемлѧ̀ е҆гѷпетски , проꙁва́тисѧ и҆мъ , и҆ быти иⷨ б҃ъ ·
Глⷡ‍҇а , л҃ · И да сътвори́ши м҄и ѻ҆лта́рь кади́ленъ , ѳимїѧ́мꙋ , ѿ дре́ва негнїю́ща · Сътвори́ши и҆̀ ла́кти в долготꙋ̀ . ла́кти же и҆ въ широтꙋ̀ , на д҃ , ѹ҆́глы да бꙋдетъ , двою́ же ла́кти въ высотꙋ̀ , ѿ самого да бꙋдꙋт̾ ро́ги е҆мꙋ · и҆ поꙁлати́ши ꙁла́томъ чи́стымъ , ѻ҆́гнище е҆мꙋ , и҆ стѣ́нь е҆го ѻ҆́коло и҆ ро́ги е҆го · И҆ да сътвори́ши е҆мꙋ вѣне́цъ ꙁла́тъ ѻ҆́коло , и҆ по двѣ ѻ҆́боди ꙁла́та чиста , да сътвори́ши е҆мꙋ , поⷣ вѣнце́мъ е҆го ѻ҆́коло на ѻ҆бою̀ ѹ҆́глꙋ , да сътвори́ши е҆мꙋ , по ѻ҆бѣма страна́ма , и҆ бꙋ́дꙋтъ носи́ла и҆ ве́рви ꙗ҆́коже держа́ти и҆́ма · И҆ да сътвори́ши носи́ла ѿ древе́съ негнїю́щиⷯ и҆ поꙁлати́ши ѧ҆̀ ꙁла́томъ , и҆ да положи́ши ѧ҆̀ прѧ́мо ꙁавѣсѣ , ꙗ҆́же е҆сть ѹ҆ киѻ́та свѣдѣнїѧ , в ни́хже ꙗ҆влю́сѧ тебѣ ѿтꙋ́дꙋ · И҆ да кади́тъ наⷣ ни́мъ а҆а̑ро́нъ ѳимїѧ́момъ сложе́ноⷨ бл҃говонномъ ра́но ра́но , е҆гда̀ потворѧ́етъ свѣти́ла кади́ти ѹ҆ него̀ , е҆гда̀ въжига́етъ а҆а̑ронъ . свѣти́ла с ве́чера , да кадиⷮ ѹ҆ него̀ , ѳимїѧ́мъ всегда̀ прⷵно предъ гм҃ъ въ ро́ды и҆х̾ · И҆ да не принесе́тсѧ к немꙋ̀ ѳимїѧ́мъ и҆́нъ . прино́съ , и҆ тре́ба и҆ пролива́нїѧ . да не пролїе́ши нань · И҆ да ѻ҆чи́ститъ ѹ҆ него̀ а҆аро́нъ , ѹ҆ рого́въ е҆го е҆ді́ною лѣтом̾ , ѿ кро́ви ѻ҆цыще́нїѧ грѣхъ ѹ҆моле́нїѧ е҆ді́ною лѣта , ѻ҆чи́стити е҆̀ въ ро́дъ иⷯ , ст҃аа ст҃ыхъ е҆сть г҃ꙋ · И҆ гл҃а г҃ь къ моѷсїю рекїи , аще въне́млеши смышле́нїе сн҃овъ і҆ил҃евъ , въ присѣще́нїе и҆хъ , и҆ дадѧ́тъ ко́ждо и҆ꙁбавле́нїе ꙁа дш҃а и҆хъ г҃ꙋ , и҆ не бꙋдет̾ паде́нїе междꙋ и҆́ми въ посѣще́нїе и҆хъ · Се́ же е҆сть е҆ли́ко дадѧ́тъ и҆хъ , е҆гда̀ прихо́дѧтъ , въ присѣще́нїе полъ дидра́гмъ , е҆же е҆сть дидра́гмꙋ ст҃омꙋ , к҃ , ца́тъ полъ дидра́гма да́нь г҃ꙋ , всѧ́къ въходѧ́и въ присѣще́нїе ѿ , к҃ , лѣтъ и҆ вы́ш̾ше дадꙋтъ да́нь г҃ꙋ . бога́тыи да не приложи́тъ , и҆ ни́щїи да не ѹ҆мни́тъ , ѿ полъ дидра́гмы · Є҆гда̀ даю́тъ да́нь г҃ꙋ ѿ сн҃овъ і҆и҃левыхы , ѹ҆моле́нїѧ ѻ҆ дш҃ахъ ва́шиⷯ , и҆ да во́ꙁмеши сребро̀ да́ни ѿ сн҃овъ і҆и҃левыхъ , даси́ же на съдѣла́нїе хра́мꙋ свѣде́нїѧ , и҆ да бꙋдетъ сн҃омъ і҆и҃левымъ па́мѧть предъ гм҃ъ , ѹ҆моле́нїѧ ѻ҆ дш҃ахъ вашихъ · И҆ рече г҃ь моѷсїю гл҃ѧ , сътворѝ ѹ҆мываⷧ‍҇ницꙋ мѣ́дѧнꙋ , и҆ стоѧ́ла е́и мѣ́дѧна , ꙗ҆коже ѹ҆мыва́тисѧ · И҆ да поста́виши ю҆̀ междꙋ хра́момъ свѣдѣнїѧ , и҆ ѻ҆лтаремъ , и҆ да влїе́ши в н҄ю во́дꙋ , и҆ ѹ҆мыва́етъ а҆аронъ , и҆ сн҃ове е҆го , рꙋ́ки своѝ , и҆ но́ги  , е҆гда̀ хо́дѧтъ въ хра́мъ свѣдѣнїѧ , да сѧ ѻ҆мыва́ютъ водо́ю , и҆ не ѹ҆́мрꙋтъ · И҆ли е҆гда̀ прихо́дѧт̾ къ ѻ҆лтарю̀ слꙋжи́ти , и҆ прино́сѧтъ требы г҃ꙋ , ѹ҆мы́ют̾ рꙋцѣ и҆ но́ѕѣ водо́ю . е҆гда вхо́дѧтъ въ хра́мъ свѣдѣ́нїѧ да не ѹ҆́мрꙋтъ , и҆ да бꙋдетъ е҆мꙋ с҄е въ ꙁако́нъ вѣчныи , и҆ сн҃омъ е҆го въ ро́ды и҆хъ по не́м̾ · И҆ рече г҃ь къ моѷсїю гл҃ѧ , ты́ же въꙁмѝ вонѧ̀ , цвѣта ми́рра и҆ꙁбра́нна , пѧть соⷮ си́клеⷡ‍҇ и҆ цыномонꙋ бл҃гово́нна полъ сего̀ , с҃ , и҆ н҃ , мѧ́ты бл҃гово́нны , с҃ н҃ и҆ ере́ѻ , пѧть соⷮ си́клевъ . ст҃го ма́сла древѧна́го и҆́н̾ сътвори́ши с҄е и҆еле́и пома́ꙁанїе ст҃ꙋ воню̀ , хи́трости варѧ́щаго вонѧ̀ и҆ еле́и , ст҃ое пома́ꙁанїе бꙋдетъ · И҆ да пома́жеши ѿ него хра́мъ свѣдѣнїѧ , и҆ кїѻ́тъ свѣдѣ́нїѧ , и҆ вс҄ѧ е҆го съсꙋды и҆ свѣщникъ и҆ вс҄ѧ съсꙋды е҆го , и҆ ѻ҆лтарь кади́лныи , и҆ ѻ҆лта́рь в҄сесъжеже́нїѧ и҆ вс҄ѧ е҆го съсꙋды , и҆ трапе́ꙁꙋ и҆ вс҄ѧ е҆ѧ̀ съсꙋды , и҆ ѹ҆мыва́лницꙋ и҆ вс҄ѧ стоѧ́ла е҆ѧ̀ · И҆ ѻст҃иши и҆ бꙋдꙋтъ ст҃аѧ ст҃ыхъ , и҆ всѧ́къ прикоснꙋвыисѧ  , ѻ҆ст҃итсѧ · А҆аро́на же и҆ сн҃ы е҆го пома́жеши , и҆ ѻ҆ст҃иши ѧ҆̀ , жрѣти мн҄ѣ · И҆ сн҃омъ і҆и҃левымъ да гл҃еши рекїи . е҆ле́и ма́сть пома́ꙁанїѧ ст҃го да бꙋдеть с҄е вамъ , въ ро́ды ва́ша . пло́ть чл҃ка да сѧ непома́жетъ и҆мъ , и҆ по ѻ҆́браꙁꙋ сего̀ , да не сътвори́те сами себѣ и҆но́го сице . ст҃о е҆сть , и҆ ст҃о бꙋдеⷮ ваⷨ · А҆́ще же кт҄о си́це сътвори́тъ , и҆ли а҆ще кт҄о да́стъ ѿ сего̀ , и҆ноплеме́нникꙋ да потребиⷮсѧ ѿ людїи своиⷯ · И҆ рече г҃ь къ моѷсїю , въꙁмѝ себѣ вонѧ̀ , ста́кти , и҆ ѻ҆ни́ха , и҆ халва́нꙋ , бл҃гово́нна и҆ бѣла , и҆ ѳимїѧ́мъ ч́истый . всѐ т҄о в ра́внꙋ мѣрꙋ да бꙋдⷮе и҆ да сътвори́ши ѳимиѧ́мъ , во́нно дѣло варѧ́щаго вонѧ̀ , смѣше́но дѣло чи́сто и҆ ст҃о , и҆ съдроби́ши то́нко ѿ сего̀ , и҆ положи́ши прѧ́мо свѣдѣнїю , въ хра́мѣ свѣдѣ́нїѧ ѿнꙋ́дꙋже ꙗ҆́влю́сѧ тебѣ , ѿтꙋдꙋ ст҃аѧ ст҃ыхъ и҆ бꙋдетъ вамъ ѳимїѧ́мъ се́й · По сложе́нїю же семꙋ̀ , да не сътвори́те себѣ са́ми , въ ѻ҆сщ҃енїе б҄о да бꙋдетъ вамъ г҃ꙋ . а҆́ще же кт҄о сътвори́тъ си́це ѻ҆бонева́ти ѿ него̀ , поги́бнетъ дш҃а т҄а ѿ людїи свои̑хъ ·
Глⷡ‍҇а , л҃а · И рече г҃ь къ моѷсїю гл҃ѧ , с҄е нареко́хъ , и҆́менемъ , веселеи́ла е҆же е́сть ѹ҆́ри сн҃а ѻ҆́рова , с племенѐ і҆ѹ҆́дина · И҆ напо́лнихъ и҆̀ дх҃а бж҃їѧ , и҆ премꙋ́дрости и҆ смышле́нїѧ , и҆ ѹ҆мѣ́нїѧ . въ всѧ́ком̾ дѣлѣ , нача́ти древодѣ́льством̾ дѣ́лати · Ꙁла́то и҆ сребро̀ и҆ мѣдь , и҆ синетꙋ̀ , и҆ багрѧни́цꙋ , и҆ червлени́цꙋ съпрѧ́денꙋ , и҆ виссо́нъ тка́ныи , и҆ ка́менное дѣло , и҆ раꙁли́чное древодѣ́льство въ всѣхъ дѣлехъ · А҆́ꙁъ б҄о дахъ е҆мꙋ е҆лїа́ва а҆хисама́хова , ѿ племенѐ да́нова . и҆ семꙋ̀ смы́слено срⷣце , дахъ и҆ смы́сл̾ и҆ да дѣ́лаютъ и҆ творѧ́тъ вс҄е е҆ли́ко ꙁаповѣда́хъ тебѣ · Хра́мъ свѣдѣнїѧ , и҆ кїѻ́тъ ꙁавѣта и҆ ѻ҆чище́нїе е҆же верхꙋ е҆го , ѹ҆́тварь храма , и҆ потре́бникы и҆ трапеꙁꙋ , и҆ вс҄ѧ съсꙋды е҆го , и҆ свѣти́лникъ чи́стыи , и҆ вс҄ѧ съсꙋды е҆го . и҆ ѹ҆мыва́лницꙋ и҆ стоѧ́ла еѧ̀ . и҆ ри́ꙁы жреческїѧ , а҆аро́на и҆ ри́ꙁы сн҃овъ е҆го жрѣти мн҄ѣ . и҆ ма́сло пома́ꙁанїѧ , и҆ ѳимїѧ́мъ сложе́нїѧ въ ст҃ыни , по всемꙋ е҆ли́ко повелѣхъ тебѣ сътворѧ́тъ · И҆ рече г҃ь къ моѷсїю гл҃ѧ , ты́ же гл҃и сн҃омъ і҆и҃левымъ , рекїи смотри́те , и҆ сꙋботы моѧ сънабди́те , е҆сть б҄о ꙁнаменїе междꙋ мно́ю и҆ ва́ми . въ ро́ды ваша , да вѣсте ꙗ҆́ко а҆́ꙁ г҃ь , ѻ҆сщ҃аа в҄ы · И҆ да сънабди́те сꙋбо́тꙋ , ꙗ҆́ко ст҃а е҆сть г҃ꙋ и҆ вамъ . ѻ҆скверни́выи б҄о смр҃тїю ѹ҆́мретъ · И҆ иже сътвори́тъ в н҄ю дѣло , потреби́тсѧ дш҃а т҄а ѿ среды̀ людїи свои̑хъ , ѕ҃ , дн҃їи да сътвори́те дѣлеса̀ , въ дн҃ь же седмы́и сꙋбо́та . поко́и ст҃ъ г҃ꙋ , всѧⷦ‍҇ и҆же сътвори́тъ дѣ́ло , въ седмы́и дн҃ь , смр҃тїю ѹ҆́мретъ · И҆ да сънабдѧ́т̾ сн҃ове і҆и҃левы сꙋбо́ты , держа́ти въ ро́ды и҆хъ , въ ꙁавѣтъ вѣ́чен̾ въ мн҄ѣ , и҆ въ сн҃охъ і҆и҃левыхъ . ꙁнаменїе е҆сть вѣчное . ꙗ҆ко въ ѕ҃ , днеⷯ сътворѝ г҃ь нб҃о и҆ ꙁе́млю , въ сеⷣмы́и же дн҃ь преста̀ и҆ почѝ · да́сть же б҃ъ моѷсїю е҆гда̀ преста̀ гл҃ѧ е҆мꙋ , на горѣ сина́истѣи двѣ до́сцѣ свѣдѣ́нїѧ до́сцѣ ка́меннѣ напи́санѣ , прь́стоⷨ бж҃їимъ ·
Глⷡ‍҇а , л҃в · Ви́дѣвше же лю́дїе ꙗ҆́ко ѹ҆ме́дли моѷсїи сни́ти съ горы̀ , въста́ша лю́дїе на а҆аро́на , и҆ гл҃аша е҆мꙋ , въста́ни и сътворѝ намъ бо́ги , и҆же по́идꙋтъ пред на́ми . моѷсїи б҄о сїи чл҃к̾ і҆ и́же и҆ꙁведѐ нас̾ ѿ егѷпта не вѣмы чт҄о е҆мꙋ бы́сть . Рече же и҆мъ а҆ароⷩ‍҇ и҆ꙁмѣте ѹ҆срѧ́ꙁѧ ꙁла́тыѧ , и҆ꙁъ ѹ҆шїю же́нъ ва́шихъ и҆ дще́рїи , и҆ принесѣте къ мн҄ѣ · И҆ꙁима́ша же вс҄и лю́дїе , ѹ҆серѧ́ꙁи ꙁла́ты , и҆же въ ѹ҆шесѣ́хъ же́нъ и҆хъ и҆ дще́рїи , и҆ принесо́ша , къ а҆аро́нꙋ · И҆ вꙁѧ̀ ѿ рꙋкꙋ̀ и҆хъ , и҆ сълїѧ́въ ѻ҆́браꙁъ , и҆ сътвори и҆мъ теле́цъ лїѧ́нъ . и҆ реко́ша с҄и бо́ѕи твоѝ і҆и҃лю , и҆же т҄ѧ и҆ꙁведо́ша и҆ꙁ̾ ꙁемлѧ̀ е҆гѷпетъски · Ви́дѣв же а҆аро́нъ съꙁда̀ ѻ҆лтарь прѧ́мо е҆мꙋ , и҆ проповѣда а҆аро́нъ гл҃ѧ велиⷦ‍҇ , дн҃ь гн҃ь , ѹ҆́трѣ · И҆ ѻбꙋт́ривъ наѹ҆трїа , и҆ въꙁнесѐ и҆ съжеже́нїѧ , и҆ принесѐ тре́бꙋ сп҃се́нїѧ и сѣдо́ша лю́дїе ѧ҆́сти и҆ пи́ти , и҆ въста́ша и҆гра́ти · И҆ рече г҃ь къ моѷсїю гл҃ѧ съни́ди ско́ро ѿсю́дꙋ , беꙁакони́ша б҄о лю́дїе твоѝ , и҆хже и҆ꙁве́лъ е҆си и҆ꙁ̾ ꙁеⷨлѧ̀ е҆гѷпетски · Престꙋпи́ша с пꙋтѝ ско́ро , и҆же ꙁаповѣда́лъ е҆си и҆мъ , и҆ сътвори́ша себѣ теле́цъ , и҆ поклони́шасѧ е҆мꙋ , и҆ же́ртвоваша гл҃юще с҄и бо́ѕи твоѝ і҆и҃лю и҆же и҆ꙁведо́ша т҄ѧ и҆ꙁ̾ ꙁемлѧ̀ е҆гѷпеⷮски · Нн҃ѣ же не дѣй менѐ , да въꙁъꙗ̑ри́всѧ гнѣ́вомъ на нѧ̀ потреблю̀ ѧ҆̀ , и҆ сътворю̀ т҄ѧ въ ꙗ҆ꙁы́къ вели́къ · И҆ моли́сѧ прⷣе гм҃ъ бм҃ъ свои̑мъ моѷсїи , и҆ рече въскꙋю г҃и ѧ҆ри́шисѧ гнѣвом̾ на люди твоѧ̀ и҆хже и҆ꙁве́лъ е҆си и҆ꙁ̾ ꙁемлѧ̀ е҆гѷпетъски . крѣпостїю вели́кою , и҆ мыⷲцею твое́ю высо́кою · да не когда̀ рекꙋтъ е҆гѷптѧне гл҃юще , на лꙋка́въствѣ и҆ꙁведѐ ѧ҆̀ погꙋби́ти в гора́хъ , сътреби́ти ѧ҆̀ ѿ ꙁемлѧ̀ . ѹ҆стави гнѣвъ ꙗ҆́рости твое̑ѧ , и҆ млⷵтивъ бꙋ́ди до ꙁло́бы людїи твои̑хъ , помѧнꙋ́въ а҆враа́ма , і҆ и҆саа́ка , і҆ ꙗ҆́кова , твоѧ̀ рабы̀ , и҆́мже сѧ е҆си клѧ́лъ собо́ю , ре́клъ къ ни́мъ гл҃ѧ . ѕѣло ѹ҆мно́жꙋ сѣмѧ ваше , ꙗ҆́ко ꙁвѣ́ꙁды нбⷵныѧ мно́жествомъ , и҆ всю̀ сїю ꙁемлю юⷤ‍ⷷ рече , да́ти ю҆̀ сѣмени иⷯ , и҆ да прїимꙋтъ ю҆̀ въ вѣкы . и҆ ѻ҆чи́сти г҃ь ꙁло́бꙋ ю҆́же рече твори́ти лю́демъ сиⷨ · И҆ съни́де моѷсїи со горы̀ , и҆ дв҄ѣ до́сцѣ свѣдѣнїѧ в рꙋ́кꙋ е҆го . до́сцѣ камеⷩ‍҇нѣ напи́саны ѻ҆бѣ странѣ е҆ю̀ , сю́дѣ , и҆ ѻ҆нꙋ́дѣ . быша напи́саны , и҆ до́сцѣ бж҃їе дѣло бѣста , и҆ написа́нїе . писа́нїѧ бж҃їѧ  , въва́ѧно въ доска́х̾ · Оуслы́шав же і҆сⷵꙋ гласъ людїи крича́щих̾ . и҆ рече къ моѷсїю , гласъ раⷮныи въ полцѣ . рече же моѷсїи , нѣсть гласъ начина́ющихъ си́лою , ни глаⷵ побѣжда́емыхъ ѻ҆долѣ́нїемъ . н҄о гласъ напива́ющиⷯсѧ виноⷨ а҆́ꙁъ слы́шꙋ · Є҆гда же приближа́шесѧ къ поⷧ‍҇кꙋ̀ , и҆ ѹ҆ꙁрѣ теле́цъ и҆ ли́кы , и҆ въꙁ̾ѧ̑ри́всѧ гнѣвомъ моѷсїи , поврь́же и҆с рꙋкꙋ свое́ю ѻ҆́бѣ до́сцѣ . и҆ съкрꙋшѝ ѧ҆̀ подъ горо́ю · И҆ вꙁе́мъ теле́цъ , и҆же сътвори́ша . съжежѐ на ѻ҆гнѝ , и҆ сътрѐ по́ тонкꙋ , и҆ раꙁ̾сы́па и҆̀ по водѣ , и҆ напо́и е҆ю̀ сн҃ы і҆и҃леви · И҆ рече моѷсїи къ а҆аро́нꙋ . чт҄о сътвори́ша лю́дїе тебѣ  , да приведѐ на́ нѧ грѣх̾ вели́къ · Рече же а҆аро́нъ къ моѷсїю не гнѣ́ваисѧ гдⷵне , ты̀ б҄о вѣ́си людїи сихъ нра́вы , гл҃аше б҄о мѝ , сътворѝ на́мъ богѝ , и҆же по́идꙋтъ предъ на́ми . моѷсїи бо се́й чл҃къ и҆же и҆ꙁведе ны̀ ѿ е҆гѷпта , не вѣмы чт҄о е҆мꙋ бысть рекохъ же и҆мъ и҆же и҆́мать ꙁла́то и҆ꙁмѣте , і҆ и҆ꙁѧ́ша , и҆ да́ша ѧ҆̀ мн҄ѣ и҆ въверго́хъ и҆̀ въ ѻ҆́гнь , и҆ ѹ҆лїѧ́сѧ теле́цъ сїи · Ви́дѣв же моѷсїи людѝ ꙗ҆́ко раꙁдѣли́шасѧ , раꙁдѣли б҄о и҆хъ а҆аро́нъ , въ пора́дованїе сꙋпоста́тоⷨ и҆хъ · ста́в же моѷсїи въ вратѣхъ полкꙋ̀ , и҆ рече . а҆́ще кт҄о е҆сть гнⷵь , да и́детъ къ мн҄ѣ , и҆ снидо́шасѧ вс҄и сн҃ове левви , и҆ рече и҆мъ · Се гл҃тъ г҃ь б҃ъ і҆и҃левъ , препоѧ́шитесѧ ко́ждо свои̑мъ мечем̾ по бедрѣ , и҆ по́идѣте , и҆ въꙁврати́тесѧ , ѿ вра́тъ до вра́тъ сквоꙁѣ полкъ , і҆ ѹ҆бїе́те ко́ждо брата свое̑го , и҆ ко́ждо дрꙋга свое̑го , и҆ ко́ждо сꙋсѣда свое̑го · И҆ сътвори́ша сн҃ове левїинѣ , ꙗ҆коже гл҃а и҆м̾ моѷсїи , и҆ падѐ ѿ людїи , въ то́и дн҃ь до трехъ ты́сѧщъ мꙋжїи · И҆ рече и҆мъ моѷсїи , пост҃исте рꙋкы ваша днесь г҃ꙋ ко́ждо въ сн҃ꙋ своемъ и҆ въ бра́тѣ свое̑мъ , и҆ дастьсѧ на в҄ы блⷵвенїе · И҆ бысть на ѹ҆́трѣе , рече моѷсїи къ лю́демъ , в҄ы съгрѣти́сте грѣхъ вели́къ . нн҃ѣ же въꙁы́дꙋ къ б҃ꙋ . да ѻ҆чи́щꙋ ѻ҆ грѣсѣ вашемъ · И҆ въꙁврати́сѧ моѷсїи къ г҃ꙋ , и҆ рече молю́ ти сѧ г҃и , съгрѣши́ша лю́дїе сїи грѣхъ вели́къ , сътвори́вше сами себѣ , боги ꙁла́ты . нн҃ѣ а҆́ще ѻ҆ста́виши и҆мъ грⷯѣ и҆хъ , т҄о ѻ҆ста́ви , а҆́ще ли н҄и , и҆ꙁложѝ м҄ѧ и҆с кни́гъ ꙗ҆́же въпи́са̀ · Рече же г҃ь къ моѷсїю , и҆же кт҄о съгрѣши́лъ къ мн҄ѣ , и҆ꙁве́ргꙋ и҆̀ ѿ книⷢ‍҇ свои̑хъ . нн҃ѣ же и҆дѝ и҆ сни́ди , и҆ въꙁведѝ лю́ди на мѣсто е҆же е҆смь реклъ тебѣ , с҄е а҆гг҃лъ мои прⷣеи́детъ прⷣе лице́мъ твои̑м̾ , во́нже дн҃ь присѣщꙋ̀ и҆̀ , и҆ въꙁложꙋ̀ на́ нѧ грѣхъ и҆хъ · И҆ побѝ г҃ь люди , сътворе́нїѧ ради те́лча , и҆же сътворѝ а҆аро́нъ ·
Глⷡ‍҇а , л҃г · И рече г҃ь къ моѷсїю , и҆дѝ и҆ въꙁы́ди ѿсю́дꙋ т҄ы , и҆ лю́ди твоѧ̀ , и҆хже и҆ꙁведѐ ѿ ꙁемлѧ̀ е҆гѷпетъски , на ꙁеⷨлю е҆ю́же клѧ́хсѧ къ а҆враа́мꙋ , і҆ и҆саа́кꙋ , і҆ ꙗ҆́ковꙋ гл҃ѧ сѣмени твое̑мꙋ , да́мъ ю҆̀ · И҆ послю̀ а҆гг҃ла мое̑го предъ тобо́ю , и҆ ѿжене́ши ханане́ѧ , а҆мморе́ѧ , и҆ хетѳе́а , и҆ фереꙁе́ѧ , и҆ гергесе́ѧ , і҆ еве́ѧ , е҆вꙋсе́ѧ . и҆ въведꙋ т҄ѧ въ ꙁе́млю текꙋщ́ꙋю мле́комъ , и҆ ме́домъ . и҆ са́м̾ же не пойдꙋ̀ с тобо́ю , ꙗ҆́ко лю́дїе же́стоковыи҆́ сꙋть , да не ѹ҆бїю̀ тебѐ на пꙋтѝ · Ѹ҆слы́шавше же лю́дїе слово с҄е , боѧ҆́ꙁнено въскорбѣша , и҆ въстꙋжи́ша · И҆ рече г҃ь къ моѷсїю , гл҃и сн҃омъ і҆и҃левымъ , в҄ы лю́дїе же́стоковы́и блюдѣтесѧ , да не вре́дъ дрꙋгїи въꙁложꙋ̀ на́ в҄ы , и҆ потреблю̀ в҄ы , и҆ нн҃ѣ ѹ҆бо съи̑мѣте ри́ꙁы сла́вы вашеѧ , и҆ ѹ́твари , и҆ покажꙋ̀ е҆же сътворю̀ тебѣ · И҆ ѿѧ҆́ша сн҃ове і҆и҃левы ѹ҆́тварь и҆хъ , и҆ ри́ꙁы ѿ горы̀ хори́ва · Въꙁе́м̾ же моѷсїи , свои́ храмъ , потчѐ и҆̀ , вн҄ѣ полка̀ , и҆ пода́лѣ ѿ поⷧ‍҇ка , и҆ проꙁва́сѧ храмъ свѣдѣ́нїѧ · И҆ быⷵ всѧкъ въꙁыща́и г҃а , и҆ꙁы́де въ храⷨ и҆же вн҄ѣ покла̀ · Є҆гда же и҆схожда́ше моѷсїи ѿ полка̀ , стоѧ́хꙋ вс҄и лю́дїе смотрѧ́ще ко́ждо прⷣе две́рми храмꙋ свое̑го , и раꙁꙋмѣва́хꙋ ѿходѧ́щꙋ моѷсїю , ꙗ҆́коже вни́ти е҆мꙋ въ храⷨ · И҆ ꙗ҆́ко въхожда́ше моѷсїи въ хра́мъ , снѝде же сто́лпъ ѻ҆́блачныи , и҆ ста̀ прⷣе две́рми храма , и҆ гл҃а г҃ь моѷсїю · Ви́дѧхꙋ же вс҄и лю́дїе , столпъ ѻ҆́блачныи стоѧ́щъ прⷣе две́рми храмꙋ . и҆ ста́вше вс҄и лю́дїе поклони́шасѧ ко́ждо с҄и , ꙁ две́рїи храма свое̑го · И҆ гл҃аше г҃ь къ моѷсїю , лицемъ къ лицꙋ̀ , ꙗ҆́коже кт҄о въꙁ̾г҃летъ , дрꙋгъ къ дрꙋгꙋ свое̑мꙋ , и҆ посыла́ше и҆̀ въ по́лкъ . слꙋга́ же ісⷵꙋ сн҃ъ на́винъ ю҆́ноша , не и҆схожда́ше и҆ꙁ̾ хра́ма · Рече ⷤ‍ⷷ моѷсїи къ г҃ꙋ , с҄е ты̀ мн҄ѣ гл҃еши , и҆ꙁведѝ лю́ди сїѧ , ты́ же не повѣ́да мн҄ѣ , кого посыла́еши съ мно́ю , тыⷤ‍ⷷ мн҄ѣ рече вѣ́дѧ т҄ѧ , па́че всѣхъ , и҆ блгⷣть и҆́маши ѿ менѐ , а́ще же ѻ҆брѣто́хъ блгⷣть предъ тобо́ю , ꙗ҆́ви ми сѧ са́мъ , ꙗ҆вѣ и҆ раꙁꙋмно да ви́ждꙋ т҄ѧ . ꙗ҆́коже ѻ҆брѣто́хъ блгⷣть предъ тобо́ю да поꙁна́ю , ꙗ҆́ко лю́дїе твоѝ , ꙗ҆́ꙁы́къ сїи · И҆ рече е҆мꙋ г҃ь , а҆́ꙁъ самъ пои̑дꙋ̀ предъ тобо́ю , и҆ ѹ҆ста́влю т҄ѧ · Рече же к немꙋ̀ , а҆ще са́мъ т҄ы не и́деши с на́ми , т҄о не и҆ꙁводѝ насъ ѿсю́дꙋ , ка́ко ли ꙗ҆́вѣ бꙋдетъ и҆́стинною ꙗ҆ко ѻ҆брѣтоⷯ блгⷣть предъ тобо́ю , а҆́ꙁъ и҆ лю́дїе твоѝ . н҄о и҆дѝ т҄ы с на́ми , и҆ просла́вленъ бꙋдꙋ а҆́ꙁъ и҆ лю́дїе твоѝ , паче всѣхъ ꙗ҆ꙁы́къ е҆ли́ко на ꙁемлѝ е҆сть · И҆ рече г҃ь къ моѷсїю , с҄е сло́во е҆же вѣща́хъ тебѣ , и҆ сътворю̀ . ѻ҆брѣ́лъ б҄о е҆си блгⷣть предо мно́ю , и҆ вѣмъ т҄ѧ паче всѣхъ · Рече же покажѝ м҄и славꙋ твою̀ · И҆ рече г҃ь къ моѷсїю , а҆́ꙁъ и҆дꙋ̀ предъ тобо́ю съ сла́вою мое̑ю , и҆ проꙁовꙋ̀ и҆́мѧ мое предъ тобо́ю г҃ь . и҆ поми́лꙋю , е҆го́же а҆́ще поми́лꙋю , и҆ ѹ҆ще́дрю , е҆го́же а҆́ще ѹ҆ще́дрю · И҆ рече , не въꙁмо́жеши ви́дѣти лица̀ мое̑го . нѣсть б҄о , а҆́ще ви́дитъ чл҃к̾ лицѐ мое , жи́въ быти · И҆ рече г҃ь с҄е мѣсто ѹ҆ менѐ , и҆ ста́неши ѹ҆ ка́мене , е҆гда́ же прїидетъ сла́ва моѧ̀ , и҆ поста́влю т҄ѧ ѹ҆ пеще́ры ка́менны . и҆ покры́ю рꙋко́ю мое̑ю надъ тобо́ю , до́ндеже минꙋ̀ . и҆ ѿи̑мꙋ̀ рꙋ́кꙋ мою . тогда̀ ѹ҆́ꙁриши ꙁа́днѧа моа̀ . лицеⷤ‍ⷷ мое не ꙗ҆́ви́тъ ти сѧ · Гл҃а , л҃д · И рече г҃ь къ моѷсїю , и҆стешѝ себѣ дв҄ѣ до́сцѣ ка́меннѣ , ꙗ҆́цѣ бѣ́ста и҆ пе́рвѣе , и҆ въꙁы́ди къ мн҄ѣ на горꙋ̀ . да въпишꙋ̀ словеса̀ на до́скꙋ , ꙗже бѣша на пе́рвꙋю до́скꙋ , ꙗ҆же е҆си съкрꙋшилъ · Бꙋди же гото́въ ꙁаѹ҆́тра , да въꙁы́деши на горꙋ̀ сина́искꙋю , и҆ ста́неши т҄ꙋ , на ве́рсѣ горы̀ . и҆ да никто́же въꙁы́детъ с тобо́ю , ни да сѧ ꙗ҆́ви́тъ кт҄о в сей горѣ , и҆ ѻ҆вца и҆ говѧ́да , да сѧ не пасꙋтъ , блиꙁь горы̀ тоѧ̀ · И҆ и҆стеса̀ дв҄ѣ до́сцѣ ка́менны , ꙗ҆́цѣ же и҆ прь́вѣи , и҆ ѹ҆ра́ни моѷсїи ꙁаѹ҆́тра , и҆ въꙁы́де на горꙋ̀ сина́искꙋю , ꙗ҆́коже ꙁавѣща̀ е҆мꙋ г҃ь . и҆ въꙁѧ́тъ моѷсїи съ собо́ю дв҄ѣ до́сцѣ ка́меннѣ · И҆ съни́де г҃ь въ ѻ҆́блацѣ , и҆ ста̀ пред ни́мъ т҄ꙋ , и҆ въꙁва̀ и҆́менемъ гн҃имъ . и҆ минꙋ̀ г҃ь предъ лице́мъ е҆го · И҆ приꙁва̀ г҃а , г҃ь б҃ъ ще́дръ , и҆ млⷵтив̾ , терпелиⷡ‍҇ і҆ и́стиненъ , пра́вдꙋ снабдѧ̀ и҆ творѧ́и млⷵть въ ты́сѧщахъ , ѿмщаа беꙁако́нїѧ и҆ непра́вды , и҆ грѣхѝ , и҆ не потреби́тсѧ вина̀ е҆го , въꙁлага́а грѣхѝ ѿц҃ъ на ча́да , и҆ на сн҃ы сн҃овъ , до тре́тїѧго и҆ до четве́ртаго ро́дꙋ . и҆ потща́всѧ моѷсїи , преклони́сѧ до ꙁемлѧ̀ , и҆ поклони́сѧ б҃ꙋ , и҆ рече . а҆́ще ѻ҆брѣто́хъ блгⷣть предъ тобо́ю молю̀ ти сѧ г҃и да и́деши с на́ми , лю́дїе б҄о же́стоковыѝ сꙋть , да ѻ҆ста́виши грѣхѝ и҆ непра́вости наша , и҆ да бꙋ́демъ твоѝ · И҆ рече г҃ь къ моѷсїю , с҄е а́ꙁъ полага́ю тебѣ ꙁавѣтъ , преⷣ всѣми людмѝ твои̑ми , сътворю̀ вели́каѧ и҆ сла́внаѧ , ꙗ҆коваже не бѣша по все́и ꙁемлѝ . н҄и въ всѣхъ страна́хъ , н҄и въ всѣхъ ꙗ҆́ꙁы́цехъ , и҆ ѹ҆́ꙁрѧтъ вс҄и лю́дїе в ни́хже сꙋть дѣла гн҃ѧ , ꙗ҆́коже чю́дна сꙋть , ꙗ҆́же сътворю̀ а҆́ꙁъ тебѣ . вънми же т҄ы вс҄е е҆ли́ко а҆́ꙁъ ꙁаповѣ́даю тебѣ · Се а҆́ꙁъ ѿженꙋ̀ предъ лице́мъ вашиⷨ , а҆морре́ѧ , и҆ ханане́ѧ , и҆ хетѳе́ѧ и҆ фереꙁе́ѧ , и҆ еве́ѧ , и҆ гергесе́ѧ , и҆ евꙋсе́ѧ · Во́нми себѣ самъ , да не когда̀ ꙁавѣща́еши ꙁавѣтъ сѣдѧ́щиⷨ на ꙁемлѝ . в ню́же вни́деши  , да не бꙋдетъ събла́ꙁнъ въ васъ · И҆ ѻ҆́лтарѧ и҆хъ раꙁсы́плете , и҆ кꙋми́ры иⷯ да съкрꙋши́те , и҆ сады̀ и҆хъ да посѣче́те и҆ ваѧ́нїѧ бо́гъ иⷯ , да съжеже́те на ѻ҆гнѝ · да сѧ не поклони́те богꙋ и҆́номꙋ , г҃ь б҃ъ ревно и҆́мѧ . б҃ъ ревниⷡ‍҇ е҆сть , да не когда̀ ꙁавѣща́еши ꙁавⷮѣ сѣдѧ́щимъ на ꙁемлѝ , и҆ съвратѧⷮсѧ въ слѣдъ бого́въ и҆хъ , и҆ требꙋ положа́тъ бого́мъ и҆хъ , и҆ въꙁовꙋт́ъ т҄ѧ , і҆ ѧ́си тре́бꙋ и҆хъ . и҆ по́имеши дще́ри и҆хъ сн҃омъ твои̑мъ , и҆ дще́ри твоѧ̀ , дасѝ сн҃омъ и҆хъ , и҆ съвратѧ́тсѧ дще́ри твоѧ̀ въ слѣдъ бого́въ и҆хъ , и҆ сн҃ове твоѝ съвратѧⷮсѧ въ слѣдъ бого́въ и҆хъ · И бо́гъ сълїѧ҆́нъ да не сътвори́ши себѣ , пра́ꙁдникъ ѻ҆прѣсночныи снабди́ши . ꙁ҃ , дн҃їи да ѧ́си ѻ҆прѣснокы , ꙗ҆коже т҄и ꙁаповѣдахъ вс҄ѧ лѣта в но́выи мцⷵъ , въ мцⷵъ б҄о новы́и . и҆ꙁше́лъ е҆си ѿ ꙁемлѧ̀ е҆гѷпетскы · Всѧ́къ ѿверꙁа́ѧѝ ложесна мн҄ѣ мꙋжеска полꙋ да бꙋдетъ первене́цъ те́лца , и҆ первене́цъ а҆́гньца , первене́цъ ѻ҆слѧ́те и҆ꙁмѣни́ши ѻ҆вце́ю , а҆́ще ли не и҆ꙁмѣни́ши  , т҄о цѣ́нꙋ е҆го дасѝ . и҆ всѧ́къ перве́нецъ сн҃овъ твои̑хъ и҆ꙁмѣни́ши , да сѧ не ѧ҆ви́ши предо мно́ю то́щъ · В ше́сть днїи дѣ́лае̑ши . въ седмы́и же дн҃ь да почї́еши , сѣѧ́твы , и҆ жа́твы преста́неши . и҆ вели́къ дн҃ь недѣ́ленъ да сътвори́ши м҄и , нача́ла жа́твъ пшени́ца . и҆ вели́къ дн҃ь съвокꙋпле́нїѧ посредѣ лѣта · Въ тр҄и времена̀ в лѣтѣ , да сѧ ꙗ҆́ви́тъ всѧ́къ мꙋжескъ полъ твой , предъ гм҃ъ бм҃ъ і҆и҃левымъ · Є҆гда̀ бо ѿженꙋ̀ ꙗ҆́ꙁы́кы ѿ лица̀ твоеⷢ‍҇ , и҆ раꙁширю̀ предѣлы твоѧ̀ , нѣсть б҄о помы́слити никомꙋж́е на ꙁе́млю твою̀ · Є҆гда же а҆́ще прїидеши ꙗ҆́ви́тисѧ предъ гм҃ъ бм҃ъ твои̑мъ , въ тр҄и времена̀ лѣта , да не ꙁако́леши съ ква́сомъ крови тре́бы мое̑ѧ , и҆ да не прележи́тъ на ѹ҆́трїа , ꙁаколе́нїа вели́ка дн҃и пасхи · Нача́ла житъ ꙁемлѧ̀ твое̑ѧ , да внесе́ши въ до́мъ г҃а б҃а твое̑го , да не свари́ши а҆́гньца въ мле́цѣ ма́тере е҆го · И҆ рече г҃ь къ моѷсїю , пишѝ себѣ словеса̀ с҄и , въ словесѣхъ б҄о си́хъ полага́ю тебѣ ꙁавѣтъ і҆и҃лю · И҆ б҄ѣ тамо моѷсїи предъ гм҃ъ , м҃ , днїи , и҆ м҃ , но́щїи , хлѣба не ꙗ҆́ды́и н҄и воды̀ пїѧ̀ , и҆ въписа моѷсїи въ до́сцѣ словеса̀ с҄и ꙁавѣта , і҃ , слове́съ · Сходѧ́щⷤ‍ⷷꙋ моѷсїю съ горы̀ сина́иски , и҆ ѻ҆́бѣ до́сцѣ въ рꙋ́кꙋ бѣста моѷсїинꙋ . сходѧ́щꙋ же е҆мꙋ съ горы̀ , моѷсїи же не вѣ́дѧше , ꙗ҆́ко просла́висѧ ѻ҆бли́чїе пло́ти лица̀ е҆го , е҆гда̀ гл҃аше с ниⷨ · И҆ ѹ҆ꙁрѣ а҆аро́нъ , и҆ вс҄и сн҃ове і҆и҃левы моѷсїѧ , бѧ́ше б҄о просла́влено ѻ҆бли́чїе пло́ти лица̀ е҆го . и҆ ѹ҆боѧ́шасѧ пристꙋпи́ти ко немꙋ̀ , и҆ въꙁва̀ ѧ҆̀ моѷсїи , и҆ въꙁврати́шасѧ к немꙋ̀ , а҆аро́нъ , и҆ вс҄и кнѧѕи со́нма · И҆ гл҃а моѷсїи къ нимъ , и҆ посе́мъ прїидо́ша к немꙋ вс҄и сн҃ове і҆и҃левы , и҆ ꙁаповѣ́да и҆мъ вс҄е е҆ли́ко гл҃а к немꙋ̀ г҃ь на горѣ сина́истѣи · Є҆гда́ же преста̀ гл҃ѧ к нимъ , въꙁложѝ на лице свое покро́въ . е҆гда̀ же въхожда́ше моѷсїи предъ г҃а гл҃ати к немꙋ̀ , снима́ше покро́въ , до́ндеже схожда́ше · И҆ съшⷣеши же гл҃аше къ всѣмъ сн҃омъ і҆и҃левымъ е҆ли́ко ꙁаповѣ́да е҆мꙋ г҃ь · И҆ видѣша сн҃ове і҆и҃левы , ꙗ҆́ко просла́висѧ лицѐ моѷсїѻ҆во . и҆ въꙁложѝ моѷсїи покро́въ на лицѐ своѐ , до́ндеⷤ‍ⷷ прїидетъ гл҃ати к нимъ
Глⷡ‍҇а , л҃е · И събра̀ моѷсїи ве́сь со́нм̾ сн҃ов̾ і҆и҃левъ , и҆ рече к ни́мъ , с҄и словеса̀ ꙗ҆́же гл҃а г҃ь твори́ти ѧ҆̀ · ше́сть дн҃їи дѣлай , а҆ въ дн҃ь седмы́и почі́еши . ст҃а сꙋбо́та поко́и г҃ꙋ , всѧ́къ творѧ́и дѣло в н҄ю да ѹ҆́мретъ . да не въꙁгнѣти́те ѻ҆гнѧ̀ , въ всѣхъ домⷯѣ ва́шихъ . въ дн҃ь сꙋбо́тныи , а҆́ꙁъ г҃ь · И҆ рече моѷсїи къ всемꙋ̀ со́нмꙋ сн҃овъ і҆и҃левъ , гл҃ѧ с҄е сло́во , е҆же ꙁавѣща̀ г҃ь гл҃ѧ , въꙁмѣте ѿ себѐ са́ми ѹ҆ча́стїе г҃ꙋ , всѧ́къ по во́ли ср҃дца свое̑го . да да́стъ на ѹ҆ча́стїе г҃ꙋ , ꙁла́то и҆ сребро̀ , и҆ мѣдь , и҆ синетꙋ̀ , и҆ багрѧни́цꙋ , и҆ червлени́цꙋ , сꙋгꙋ́бъ съпрѧ́денꙋ , и҆ виссо́нꙋ тканаго , и҆ ко́ꙁлїю волнꙋ , и҆ ко́жа ѻ҆́внѧ червле́ны , и҆ ко́жа си́нѧ , и҆ древеса̀ негнию́ща , и҆ ка́мени сарда́ньскы · И҆ ка́мени въ ваѧ҆́нїе риꙁѣ , ве́рхнеи , и҆ ѧⷤ‍ⷷ до ꙁемлѧ̀ . и҆ всѧ́къ премꙋдрый ѹ҆моⷨ въ ва́съ , пришедъ да дѣ́лае̑тъ , вс҄е е҆ли́ко ꙁаповѣ́да г҃ь · Хра́мъ ѻ҆по́ны , и҆ покро́вы , и҆ раꙁво́ры , и҆ ꙁатво́ры , и҆ столпы̀ . и кїѻ́тъ свѣдѣнїѧ и҆ носи́ла е҆го и҆ ѻ҆цѣще́нїе е҆го , и҆ ꙁавѣсꙋ · и҆ ѻпо́нꙋ притвора , и҆ столпы̀ е҆го , ка́мени и҆ꙁмара́гдовы · И҆ ѳимиѧⷨ и҆ ма́сло древѧно́е пома́ꙁанное и҆ ма́сло свѣти́лное , и҆ а҆рама́ты на и҆е̑ле́и пома́ꙁанїѧ , и҆ ѳимїѧ́мъ слꙋже́нїѧ · И҆ трапеꙁꙋ , и҆ вс҄ѧ съсꙋды е҆го и҆ свѣщникъ свѣще́нїѧ , и҆ вс҄ѧ съсꙋды е҆го , и҆ ѳимїѧмъ слꙋже́нїѧ , и҆ ѻпо́нꙋ ѹ҆ две́ри храмꙋ . и҆ ѻ҆́лтарь , и҆ вс҄ѧ съсꙋды е҆го и҆ ри́ꙁы ст҃аѧ а҆аро́на жерца̀ , и҆ ри́ꙁы в ни́х же слꙋжитъ въ ст҃ыни , и҆ ри́ꙁы сн҃омъ а҆аро́новыⷨ жре́ческїѧ  · И҆ꙁы́де же весь со́нмъ сн҃овъ і҆и҃левъ , ѿ моѷсїѧ , и҆ принесо́ша ко́ждо и҆хъ , ꙗ҆́ко срⷣце и҆хъ ѻ҆блюбѝ , и҆ ꙗ҆́коже помы́сли дш҃а е҆го , наро́къ и҆ принесо́ша ѹ҆ча́стїе г҃ꙋ . на вс҄е дѣло храмꙋ свѣдѣ́нїѧ , и҆ на вс҄ѧ съсꙋды е҆го , и҆ на вс҄ѧ ри́ꙁы ст҃ыѧ . принесо́ша же не то́чїю мꙋж́и н҄о и҆ же́ны , ко́ждо , ꙗ҆́коже помы́сли ѹ҆моⷨ · Принесо́ша печа́ти , и҆ ѹ҆серѧ́ꙁѧ , и пе́рстени плени́ца , и҆ мони́ста , и҆ всѧкꙋ кꙋ́ꙁнь ꙁла́тꙋ . вс҄и е҆ли́ко принесо́ша ѹ҆ча́стїе г҃ꙋ · И҆ всѧ́къ ѹ҆ него́же сѧ ѻ҆брѣте виссо́нъ , и҆ всѧ́къ ѹ҆ него́же сѧ ѻ҆брѣте ко́жи ѻ҆́вни черъвле́ны , и҆ ко́жа си́нѧ · Вс҄е же ѹчащаѧ ѹ҆ча́стїе , сребро̀ и҆ мѣдь . принесо́ша ѹ҆ча́стїе г҃ꙋ , и҆ в ни́хже сѧ ѻ҆брѣто́ша древеса̀ негнию́ща , на вс҄е съдѣлованїе съсꙋдовъ принесо́ша · и҆ всѧ́ка жена̀ мꙋдра ѹ҆мо́мъ , и҆ рꙋкама прѧде , принесо́ша прѧ́денїе синетꙋ̀ , и҆ багрѧни́цꙋ , и҆ червлени́цꙋ , и҆ виссо́нъ , и҆ вс҄ѧ же́ны , и҆́мже любовь въ ѹ҆мѣ и҆хъ , хи́тростїю , съпрѧдо́ша во́лнꙋ ко́ꙁлїю · Кнѧ́ѕи же принесо́ша ка́мени и҆ꙁмара́гдовы , и҆ ка́мени на соверше́нїе . ри́ꙁѣ врь́хнеи , и҆ на сло́во и҆ ꙁложе́нїѧ , и҆ дре́вѧно ма́сло пома́ꙁанїѧ , и҆ сложе́нїѧ ѳимиѧ́ма · И҆ всѧ́къ мꙋж̾ и҆ жена̀ , и҆мже раꙁꙋмѣва́ше ѹ҆́мъ и҆хъ . въше́дше твори́ти вс҄ѧ дѣлеса̀ , е҆ли́ко ꙁаповѣда г҃ь моѷсїѻмъ , и҆ принесо́ша сн҃ове і҆и҃левы ѹ҆ча́стїе г҃ꙋ · Рече же моѷсїи сн҃омъ і҆и҃левымъ , с҄е нарече б҃ъ и҆менемъ веселе́ила ѹ҆рїи́на сн҃а ѻ҆́рова ѿ племенѐ і҆ѹ́дина , и҆ напо́лни и҆̀ дх҃а бж҃їѧ . премꙋдрости , и҆ ра́ꙁꙋма , ѹ҆мѣнїа всего̀ древа дѣ́ланїа . въ всⷯѣ дѣлесѣхъ древодѣлныхъ твори́ти ꙁла́то , и҆ сребро̀ , мѣдь , и҆ ва́ѧти , ка́мени , и҆ дѣлати дре́во , и҆ твори́ти по всемꙋ̀ дѣ́лꙋ премꙋдрости · И҆ приложи́ти же , въ ѹ҆мѣ дастъ семꙋ , і҆ елна́вꙋ а҆хисама́ховꙋ , ѿ племенѝ да́нова , и҆ напо́лни ѧ҆̀ премꙋдрости , и҆ ра́ꙁꙋма , ѹ҆мо́мъ вс҄ѧ раꙁꙋмѣти . Твори́ти дѣло ст҃ыни тка́нїа и҆ спестре́нїѧ , и҆стка́ти червлени́цꙋ и҆ багрѧни́цꙋ , и҆ виссо́нъ , твори́ти вс҄е дѣло древодѣ́ли хꙋдо́жна ·
Глⷡ‍҇а , л҃ѕ · Сътвори́лъ веселеи́лъ , і҆ елиа́въ , и҆ всѧ́къ мꙋ́дрыи ѹ҆мо́мъ , е҆мꙋже дана̀ е҆сть премꙋдрость , и҆ хи́трость раꙁꙋмѣти . твори́ти вс҄ѧ дѣлеса̀ лѣпотна , ꙗ҆́же ст҃ыни по всемꙋ̀ е҆ли́ко ꙁаповѣда г҃ь · И҆ въꙁва̀ моѷсїи веселеи́ла , і҆ елїа́ва , и҆ вс҄ѧ и҆мꙋщаѧ премꙋдрости . и҆́мже даст̾ б҃ъ ра́ꙁꙋмъ и҆ хи́трость въ срⷣцы , и҆ вс҄ѧ во́лею приходѧ́щаѧ къ дѣлесѝ , ꙗ҆ко съверши́ти е҆̀ · И҆ вꙁѧ́ша ѿ моѷсїѧ вс҄ѧ приноше́нїѧ ꙗ҆́же принесо́ша сн҃ове і҆и҃левы на вс҄е дѣ́ло ст҃ыни твори́ти ѧ҆̀ , си́ же прїима́хꙋ . посе́мъ бо́лее вс҄ѧ приноси́маѧ , ѿ приносѧ́щихъ ꙁаѹ҆́тра , ꙁаѹ҆́тра · И҆ приходѧ́ще вс҄и мꙋдрїи , и҆же творѧ́хꙋ дѣлеса̀ ст҃ыни , ко́ждо по свое̑мꙋ дѣлꙋ сами дѣлахꙋ . и҆ реко́ша моѷсїю , ꙗ҆́ко мно́го прино́сѧтъ лю́дїе вс҄ѧ дѣлеса̀ , е҆ли́ко же ꙁаповѣда г҃ь сътвори́ти · И҆ повелѣ моѷсїи проповѣдати въ по́лцѣ гл҃ѧ , мꙋжъ и҆ жена̀ , ктомꙋ̀ не приноси́тѣ , въ прино́съ ст҃ыни , и҆ преста́ша лю́дїе посе́мъ приноси́ти . дѣлеса́ же бѧхꙋ и҆мъ мно́га , на сътворе́нїе твори́ти , и҆ скоⷩ‍҇ча́ша · И҆ сътворѝ всѧⷦ‍҇ премꙋдрыи , и҆ въ дѣ́лающихъ ри́ꙁы ст҃ыѧ , ꙗ҆́же сꙋть а҆аро́нꙋ жерцꙋ̀ , ꙗ҆́коже ꙁаповѣда г҃ь моѷсїю · Сътвори́ша же ри́ꙁꙋ ве́рхнюю , ѿ ꙁла́та , и҆ синеты̀ , и҆ багрѧни́ца , и҆ червлени́ца съпрѧ́дены , и҆ виссо́нꙋ тка́наго . и҆ раꙁдѣли́ша ꙁла́то по вла́сꙋ , ꙗ҆́коже съшити съ синето́ю , и҆ багрѧни́цею , и҆ съ червлени́цею прѧ́деною , и҆ съ виссо́ноⷨ дѣло съверше́ное сътвори́ша в неⷨ · Ри́ꙁꙋ же ве́рхнюю съдрьжа́щꙋсѧ , съ ѻ҆бою̀ странꙋ̀ , дѣло шве́нно к себѣ съплете́но , са́ми ѿ себѐ сътвори́ша , по е҆го̀ тва́ри ѿ ꙁла́та , ѿ синеты̀ , и҆ багрѧни́ца , и҆ червлени́ца съпрѧ́дены , и҆ виссо́нꙋ тка́наго , ꙗ҆́коже ꙁаповѣда г҃ь моѷсїѻви · Сътвори́ша ⷤ‍ⷷ ѻ҆́ба ка́мени и҆ꙁмара́гдова състѣгана сво́рою , и҆ ѻ҆бложена ꙁла́тоⷨ . и҆ꙁва́ѧно и҆ꙁва́ѧнїемъ ꙁна́менїѧ , ѿ и҆ме́н̾ сн҃овъ і҆и҃левъ , и҆ въꙁложи́ша на ѻ҆́бѣ рамѣ ри́ꙁы ве́рхнѧа . ка́менїе па́мѧть е҆ста̀ сн҃овъ і҆и҃левъ , ꙗ҆́коже ꙁаповѣда г҃ь моѷсїю · И҆ сътвори́ша сло́во дѣло шве́нно пестрото́ю на дѣло ри́ꙁы ве́рхнѧа , ѿ ꙁла́та и҆ синеты̀ , и҆ багрѧни́ца , и҆ червлени́ца съпрѧ́дены , и҆ виссо́нꙋ тка́наго четвероѹ҆голно же , сꙋгꙋбо сътвори́ша сло́во . пѧ́ди в долготꙋ̀ , пѧ́ди же в широтꙋ̀ сꙋгꙋ́бъ · И҆ съши́ста в неⷨ шве́нїемъ по три ка́мени четы́рми рѧ́ды , рѧ́дъ ка́менїи сардїѻ҆́нъ , топаꙁїѻ́нъ , и҆ ꙁмара́гдъ , си́ми е҆ді́н̾ рѧдъ . рѧ́д же вторы́и а҆нъѳра́ксъ и҆ сапфи́ръ і҆ а́списъ . рѧд же тре́тїи , лигирїѻ́нъ , і҆ а҆хати́съ , і҆ а҆меѳистоⷵ , рѧ́д же четве́ртыи хрисоли́ѳъ , и҆ вирилїѻ́нъ і҆ ѻ҆нихїѻ́н̾ . ѻ҆кова́нѣ ѻ҆́коло ꙁла́томъ , і҆ ѻсаже́но въ ꙁла́тѣ · Ка́мени же бѧхꙋ , ѿ и҆ме́нъ сн҃овъ і҆и҃левъ , в҃і , по и́менемъ и҆хъ и҆ꙁва́ѧ̑но ꙁна́менїѧ ко́жⷣо свои̑мъ и҆́менеⷨ , въ , в҃і . племе́нъ · И҆ сътвори́ша ѻ҆́коло . слова тре́сны съплете́ны , дѣло плетени́чно ѿ ꙁла́та чи́ста . и҆ сътвори́ша дв҄а щита̀ ꙁла́та , и҆ дв҄ѣ ѻ҆́бодѣ ꙁла́тѣ , и҆ въꙁложи́ша на ѻ҆́ба конца̀ сло́ва · И҆ вложи́ша плетени́ца ꙁла́ты въ ѻ҆́бѣ ѻ҆́бодѣ , съ ѻ҆бою̀ концꙋ̀ слова . въ ѻ҆́бѣ сложе́нїи дв҄ѣ плетени́ца . и҆ въꙁложи́ша на ѻ҆́ба щита̀ , и҆ въꙁложи́ша на ѻ҆́бѣ ра́мѣ ри́ꙁы ве́рхнѧа , съпроти́въ лицемъ е҆го · И҆ сътвори́ша дв҄ѣ ѻ҆́бодѣ ꙁла́тѣ , и҆ въꙁложи́ша на ѻ҆́ба ѹ҆́гла сло́ва до конца̀ съꙁа́ди ри́ꙁѣ , внꙋтрьѹ҆́дꙋ ри́ꙁѣ ве́рхнеи · И҆ сътвори́ша дв҄ѣ ѻ҆́бодѣ ꙁла́тѣ , и҆ положи́ша въ ѻ҆́бѣ ра́мѣ ри́ꙁѣ ве́рхнеи ни́же на лицы̀ по съставле́нїю , вы́ше съста́ва ри́ꙁнаго , и҆ стѧгнꙋша слово ѻ҆́бодми , и҆же на немъ . въ ѻ҆́бодѣ ри́ꙁныѧ съдръжа́щисѧ , синето́ю съпрѧ́дены , въ шве́нїи ри́ꙁнⷨѣ , да не спаде́тъ сло́во ѿ ри́ꙁы , ꙗ҆́коже ꙁаповѣда г҃ь моѷсїю · И҆ сътвори́ша подо́лнꙋю ри́ꙁꙋ е҆же подъ ве́рхнею . дѣ́ло шве́но плете́но вс҄е синето́ю · ѻ҆жерелїе же внꙋтренеи риꙁѣ , на средѣ шве́нно , съплете́но . ѻ҆ме́ты , и҆мꙋщи ѻ҆́коло ѻ҆́жере́лїе нераⷥлꙋче́но · И҆ сътвори́ша ѻ҆ме́ты , риꙁѣ ѹ҆́тренеи до́лѣ ꙗ҆́ко процвѣта́юща ши́пка пꙋгви , ѿ синеты̀ , и҆ багрѧни́ца . и҆ червлени́ца , съпрѧ́дены , и҆ виссо́нꙋ тка́наго · И҆ сътвори́ша ꙁвонца̀ ꙁла́ты , и҆ въꙁложи́ша ꙁвонца̀ на ѻ҆ме́ты риꙁы внꙋтренѧа , ѻ҆́крⷵтъ междꙋ̀ пꙋ́гвами , ꙁвонца̀ ꙁла́ты . таже пꙋ́гви на ѻ҆ме́тахъ ри́ꙁы ѻ҆́крⷵтъ въ слꙋжбꙋ , ꙗ҆́коже повелѣ г҃ь моѷсїю · И҆ сътвори́ша риꙁы съ виссо́нꙋ дѣло тка́но а҆аро́нꙋ , и҆ сн҃омъ . е҆го , и҆ клобꙋкѝ съ виссо́нꙋ , и҆ ѹ҆вѧ́сло съ виссо́нꙋ , и҆ надра́гы со виссо́нꙋ тка́наго и҆ по́ѧсы иⷯ съ виссо́нꙋ , и҆ синеты̀ и҆ багрѧни́ца , и҆ червлени́ца дѣло пестрѧ́щаго , ꙗ҆́коже ꙁаповѣда г҃ь моѷсїю · И҆ сътвори́ша до́скꙋ ꙁла́тꙋ въ ѻ҆сщ҃енїе ст҃ыни . ѿ ꙁла́та чи́ста . и҆ въписа́ша на не́и писмена̀ въва́ѧные ꙁна́менїѧ ѻ҆сщ҃енїе г҃ꙋ . и҆ въꙁложи́ша ю҆̀ на поⷣметъ си́нь , ꙗ҆коже лежа́ти , на ѹ҆вѧ́слѣ верхꙋ̀ свы́ше ꙗ҆коже ꙁаповѣ́да г҃ь моѷсїѻ҆ви · И҆ сътвори́ша храмꙋ , і҃ , ѻ҆по́нъ , к҃ . и҆ , и҃ . лако́тъ долгота̀ е҆ді́ноа ѻ҆по́ны , си́це же бѣша вс҄и , четы́реⷯ же лакоⷮ широта̀ кое̑ѧждо̀ ѻ҆по́ни · И҆ сътвори́ша ꙁавѣсꙋ ѿ синеты̀ и҆ багрѧни́ца , и҆ червлени́ца спрѧ́дены , и҆ виссо́нꙋ тка́наго , дѣло шве́нно на ꙁавѣсѣ херꙋви́мъ , шве́нїем̾ навлаче́нъ херꙋви́мъ · И҆ въꙁложи́ша ю҆̀ на д҃ , столпы̀ негнїю́ща поꙁлаще́ны ꙁла́томъ . и҆ верхѝ и҆хъ ꙁла́ты . и҆ стоѧ́ла и҆хъ . д҃ , сре́брѧны , и҆ сътвори́ша две́рем̾ ꙁапо́нꙋ храмꙋ свѣдѣнїѧ , ѿ синеты̀ и҆ багрѧни́ца . и҆ червлени́ца съпрѧ́дены . и҆ виссо́нꙋ тка́наго , дѣло шве́нно херꙋви́мъ и҆ столпы̀ е҆ѧ пѧ́ть . и҆ ѻ́боди и҆хъ , и҆ раꙁво́ры и҆хъ , и҆ верхѝ и҆хъ поꙁлати́ша ꙁла́томъ , и҆ стоѧ́ла и҆хъ , е҃ мѣдѧна . и҆ сътвори́ша притворъ къ восто́кꙋ і҆ ю҆гꙋ . простра́нство притво́ра съ виссо́нꙋ тка́наго , р҃ . до р҃ и҆ столпы̀ и҆хъ , к҃ , и҆ стоѧ́ла и҆х̾ , к҃ мѣдѧна , і҆ ѹ҆́гол̾ къ сѣ́верꙋ , р҃ до р҃ и҆ столпы̀ и҆хъ , к҃ , и҆ стоѧ́ла и҆х̾ , к҃ мѣдѧны . і҆ ѹ҆́гол̾ къ сѣ́верꙋ , р҃ до р҃ столпы̀ е҆го . к҃ , и҆ стоѧ̑ла и҆хъ . к҃ мѣдѧна , і҆ ѹ҆́голъ къ мо́рю , попо́ны , н҃ , ла́ктїи , столпы̀ е҆го · , і҃ , и҆ стоѧ́ла и҆хъ , і҃ , і҆ ѹ҆́голъ къ восто́кꙋ , н҃ , лактїи . ѻ҆по́ны . н҃ , ла́ктїи къ ю́гꙋ . столпы̀ е҆го тр҄и . и҆ стоѧ́ла и҆хъ тр҄и . и҆ на второ́м̾ ѹ҆́ ю́га ѿсю́дꙋ и҆ ѻ҆вꙋ́дꙋ . ѹ҆ две́рїи притво́рꙋ ѻ҆по́ны , е҃і , ла́ктїи . и҆ столпы̀ и҆х̾ тр҄и , и҆ стоѧ́ла и҆хъ тр҄и , всѧ́ же ѻ҆по́ны хра́мꙋ съ виссо́нꙋ тка́наго . и҆ стоѧ́ла столпо́въ и҆хъ мѣдѧны и҆ кра́ѧ и҆хъ сре́брѧны . и҆ верхѝ и҆хъ посре́брены сре́бромъ , и҆ столпы̀ и҆хъ посре́брены сре́бром . вс҄и столпы̀ притво́рꙋ , и҆ покрыва́ло две́рїи притво́рꙋ , дѣло шве́нно ѿ синеты̀ и҆ пор̾фи́ры и҆ червлени́ца прѧ́дены , и҆ виссо́нꙋ тка́наго . к҃ , ла́ктїи долгота̀ и҆ высота̀ . широта́ же пѧть ла́ктїи ра́вны ѻ҆по́намъ притво́рꙋ . и҆ столъпы̀ и҆хъ , д҃ . и҆ стоѧ́ла и҆хъ . д҃ , мѣдѧны , и҆ кра́ѧ и҆хъ сре́брены , и҆ верхѝ и҆хъ посре́брены сре́бром , и҆ вс҄и колкѝ притво́рꙋ ѻ҆́коло мѣдѧны . и҆ сїе ѕижде́нїе хра́мꙋ свѣдѣнїа ꙗ҆́коже ꙁаповѣда г҃ь моѷсїю въ слꙋже́нїе быти леви́томъ . чреꙁъ и҆ѳама́ра сн҃а а҆аро́на жерца̀ , и҆ веселеи́ла ѹ҆рїина ѿ племенѐ і҆ѹ́дина сътворе́но б҄ѣ ꙗ҆́ко ꙁаповѣда г҃ь моѷсїю . і҆ е҆лиа́ва а҆хисама́хова ѿ племенѐ да́нова , ꙗ҆́же съѕида́ше тка́ныѧ ве́щи и҆ швеныѧ пестрѧ̀ с червлени́цы и҆ виссо́нꙋ ·
Глⷡ‍҇а , л҃ꙁ · И сътворѝ веселеи́лъ кїѻ́т̾ , и҆ поꙁлатѝ и҆̀ ꙁла́томъ чи́стыⷨ , внꙋт́рьѹ҆́дꙋ и҆ вн҄ѣѹ҆́дꙋ . сътворѝ е҆мꙋ ꙁлат̾ ѻ҆бво́дъ ѻ҆бою́дꙋ , и҆ сътворѝ е҆мꙋ , д҃ ѻ҆́боды ꙁла́ты , на , д҃ , страны̀ е҆го дв҄а е҆ді́номꙋ ѹ҆́глꙋ , и҆ дв҄а дрꙋго́мꙋ ѹ҆́глꙋ широкѝ носиламъ ꙗ҆́ко носи́ти е҆го и҆́ми . и҆ сътворѝ ѻ҆цыще́нїе надъ кїѻ́томъ ѿ ꙁла́та чиста . и҆ дв҄а херꙋви́ма ꙁла́ты , херꙋвиⷨ е҆ді́нъ ѿ ѹ҆гла е҆ді́наⷢ‍҇ ѻ҆цыще́нїѧ . и҆ херꙋвиⷨ дрꙋгїи ѿ втораⷢ‍҇ ѹ҆́гла ѻ҆цыще́нїѧ ѻ҆сѣнѧ́юще кры́лами и҆хъ наⷣ ѻ҆цыще́нїемъ . и҆ сътворѝ т́рапе́ꙁꙋ прⷣеложе́нїѧ ѿ ꙁла́та чи́ста . и҆ сътворѝ е́й , д҃ , ѻ҆́боды ꙁла́ты , дв҄а ѻ҆́боды е҆ді́номꙋ ѹ҆́глꙋ , и҆ дв҄а ѻ҆́боды ѹ҆́глꙋ второ́мꙋ широ́ки ꙗ҆ко подноси́ти носи́лами еѧ̀ . и҆ носи́ла кѷѻ́тꙋ и҆ трапе́ꙁѣ поꙁлатѝ ꙁла́тоⷨ . и҆ сътворѝ съсꙋ́ды трапе́ꙁѣ блю́да , и҆ ѳимїаⷨник̾ и҆ ча́ша ꙁла́ты , в ни́хже пролїа́нїе вълїа́ти  . и҆ сътворѝ свѣти́лникъ ꙗ҆́же свѣти́ти ꙁла́тыи крѣ́пкїи і҆ и҆ сте́блїе по ѻ҆бо́ю странꙋ̀ е҆го . и҆ ѿ сте́блїи е҆го вѣтви и҆схожда́хꙋ , тр҄и ѿ е҆ді́ноѧ . и҆ тр҄и ѿ вторы́ѧ страны̀ ра́вны кꙋпно . и҆ свѣти́ла и҆хъ ꙗ҆́же на верхꙋ̀ и҆хъ въ ѻ҆́браꙁъ ѻ҆рѣ́ха ѿ них̾ , и҆ цвѣтцы ѿ ни́х̾ , и҆ крꙋꙁи и҆хъ , и҆ да бꙋ́дꙋтъ свѣти́ла на ниⷯ · и҆ крꙋгъ седмы́и на кра́ю свѣти́ла , на верхꙋ̀ крѣпкїи ве́сь ꙁлатъ , и҆ седмь свѣти́лъ на не́мъ ꙁла́тыхъ , и҆ щипцы̀ е҆го ꙁла́тыи . поⷣста́вы е҆го ꙁла́ты , си́це же посребрѝ столпы̀ , и҆ сътворѝ столпо́мъ ѻ҆́боды ꙁла́ты . и҆ съвершѝ и҆ поꙁлатѝ раꙁво́ры ꙁла́томъ . и҆ посрѣбрѝ столпы̀ ꙁавѣ́се ꙁла́тыѝ · и҆ сътворѝ лꙋкоты̀ ꙁла́ты . Си́це сътвори ѻ҆́боды хра́ма ꙁла́ты , и҆ ѻ́боды ѻ҆понѣ , и҆ ѻ́боды на роспростре́нїе ѻ҆по́ны сверхꙋ̀ мѣдѧны . та́ко сътворѝ ча́ши сре́брены хра́ма , И҆ верхѝ мѣдѧны две́рїи хра́ма , и҆ две́рїи притво́ра · И҆ лꙋкоты̀ сътворѝ сребрѧны наⷣ столпы̀ , си́це посребрѝ иⷯ Та́коже сътворѝ и҆ коⷧ‍҇кы̀ хра́ма и҆ коⷧ‍҇кѝ притво́ра мѣдѧны ·
Глⷡ‍҇а , л҃и Сице сътворѝ ѻ҆лта́ръ мѣдѧⷩ‍҇ и҆ ѻ́гнище мѣдѧно ꙗ҆́же быⷵ лю́демъ стоѧ́щимъ со́нмища коре́ѻ҆ва , и҆ та́ко сътворѝ вс҄ѧ съсꙋды ѻ҆лта́рѧ и҆ стоѧ́ла е҆го , и҆ ѻ҆гнищѐ е҆го и҆ ча́ши , и҆ ви́лицы е҆го  . си́це сътворѝ ѻ҆лтарю̀ , ѻ҆́кр́естъ положе́нїе дѣлоⷨ , мрежныⷨ ѻ҆гнище , под ниⷨ до среды̀ е҆го . и҆ положѝ на немъ , д҃ . ѻ҆́боды ѿ четырехъ страⷩ‍҇ положе́нїѧ ѻ҆лтарѧ́ мѣдѧны широ́кы носи́ламъ носи́ти ѻ҆лтарь на нихъ . си́це же сътворѝ и҆ еле́и пома́ꙁанїѧ ст҃ыи и҆ сложе́нїе ѳимїѧ́ма дѣло чи́стое бл҃гоѹ҆ха́нїѧ · Сице сътворѝ и҆ ѹ҆мыва́лницꙋ мѣдѧнꙋ и҆ стоа́ло еа̀ мѣдѧно смотре́нїѧ постѧ́щихъ ѧⷤ‍ⷷ пости́шасѧ ѹ҆ дверїи хра́ма свѣдѣнїѧ , во́нже дн҃ь поста́ви и҆̀ . и҆ сътворѝ ѹ҆мыва́лницꙋ ꙗ҆́же ѹ҆мыва́хꙋсѧ ѿ неѧ̀ , моѷсїи и҆ а҆а̑ро́нъ и҆ сн҃ове е҆го , рꙋцѣ и҆хъ и҆ но́ѕѣ входѧ́щимъ и҆мъ въ хра́мъ свѣдѣнїѧ . и҆л҄и когда̀ прихожда́хꙋ къ ѻ҆́лтарю слꙋжи́ти ѻ҆мыва́хꙋсѧ ѿ него̀ , ꙗ҆́коже ꙁаповѣ́да г҃ь моѷсїю . всѧ́кое же ꙁла́то е҆же дѣлано бысть в дѣлѣ по всѧ́комꙋ дѣла́нїю первеⷩ‍҇чества , ст҃ыхъ . бѧ́ше ꙁла́та первенъства̀ . к҃ѳ , тала́нътовъ , и҆ сеⷣмь со́тъ . и҆ к҃ . си́клевъ по си́клю ст҃омꙋ . и҆ сребра ѹ҆ча́стнаго ѿ смотре́нїѧ людїи со́нмꙋ , р҃ , тала́нтовъ . и҆ ҂а҃ , и҆ се́дмь соⷮ , и҆ седмьдесѧ́тъ и҆ пѧть си́клевъ , дра́хма е҆ді́на на главѣ полъ си́клѧ , по си́клю ст҃омꙋ . и҆ всѧ́къ приходѧ́и къ присѣще́нїю . ѿ к҃ лѣтъ . и҆ вы́ш̾шей , на ѯ҃ те́мъ , и҆ на ҂г҃ пѧтьсо́тъ , и҆ н҃ и҆ быша р҃ тала́нтъ сребра̀ , на съверше́нїе р҃ до́скъ храмꙋ и҆ до́ски ꙁавѣтныѧ , р҃ до́скъ р҃ тала́нтъ . и҆ тала́нтъ до́скъ . а҆ ты́сѧщꙋ сеⷣмьсо́тъ , и҆ о҃е си́кль , сътвори́ша на лꙋкоты̀ сто́лпныѧ . и҆ поꙁлати́ша до́ски и҆хъ и҆ ѹ҆краси́ша ѧ҆̀ · А҆ мѣдь ѹ҆ча́стнаѧ , о҃ , тала́нтъ , и҆ ҂в и҆ у҃ си́клевъ . и҆ сътвори́ша ѿ него стоѧ́ла две́рнаѧ хра́мꙋ свѣдѣнїѧ , и҆ стоѧ́ла хра́мꙋ ѻ҆́крⷵтъ . и҆ стоѧ́ла две́рїи притворꙋ . колкы̀ храмꙋ и҆ колкы̀ притворꙋ ѻ҆́крстъ , и҆ ѻ҆бложе́нїе мѣдѧно ѻ҆́крⷵтъ ѻ҆́лтарѧ и҆ вс҄ѧ съсꙋ́ды хра́мꙋ свѣдѣнїѧ . и҆ сътвори́ша сн҃ове і҆и҃леви , ꙗ҆́коже ꙁаповѣ́да г҃ь моѷсїю , та́ко сътвори́ша . И҆ꙁбыва́ющим же ꙁла́томъ ѹ҆ча́стїѧ створи́ша съсꙋды , слꙋжи́ти в нихъ преⷣ гм҃ъ ·
Глⷡ‍҇а , л҃ѳ Съ и҆ꙁбыва́ю̑щаѧ же синеты̀ , и҆ багрѧница и҆ червлени́ца и҆ вис̾со́нꙋ сътвори́ша ри́ꙁы слꙋжебныѧ̀ а҆а̑ро́нꙋ , ꙗ҆́коже слꙋжи́ти в ни́хъ въ ст҃ыни . и҆ принесо́ша риꙁы къ моѷсі́ю . и҆ хра́мъ и҆ вс҄ѧ съсꙋ́ды е҆го . и҆ раꙁворы е҆го и҆ столпы и҆ стоѧ́ла е҆го . и҆ киѻ́тъ ꙁавѣта , и҆ поⷣпоръ е҆го . и҆ ѻ҆лтарь и҆ вс҄ѧ съсꙋ́ды е҆го , и҆ ел́еи помаꙁа́нїа , и҆ ѳїмиѧ́мъ сложе́нїѧ , свѣти́ло чтⷵое . и҆ свѣти́ла въжига́нїа , и҆ ма́сло свѣще́нїа . и҆ трапе́ꙁа преⷣлага́нїа и҆ вс҄ѧ съсꙋ́ды е́ѧ , и҆ хлⷠ‍҇ѣ преⷣложе́ныи , и҆ ри́ꙁы ст҃ыѧ ꙗ҆́же слꙋжитъ а҆а̑ро́нъ , и҆ ри́ꙁы сн҃овъ е҆го въ жре́чество · И҆ ѻ҆по́ны притво́рꙋ и҆ стⷧ‍҇опы̀ и҆ стоѧ́ла е҆го , и҆ ꙁавѣ́са две́рїй хра́мꙋ , и҆ две́рїй притво́рꙋ . и҆ вс҄ѧ съсꙋ́ды хра́ма , и҆ всѧ дѣ́ла е҆го , и҆ ко́жи ѻ҆́внѧ ѻ҆червле́ны и҆ покро́вы ко́жа си́нѧ . и҆ всѣхъ ѻ҆по́нъ , и҆ колъко́въ и҆ вс҄ѧ дѣ́ла на съдѣ́ланїе хра́ма свѣдѣнїю , е҆ли́ко же ꙁавѣ́да г҃ь моѷсїю , та́ко сътвори́ша сн҃ове і҆и҃л҃ви вс҄е схожеⷣнїе · И҆ ви́дѣ моѷсїи вс҄ѧ дѣ́ла иже сътвори́ша е҆̀ , ꙗ҆коже ꙁаповѣ́да г҃ь моѷсїю , та́ко сътвори́ша е҆̀ , и҆ блⷵви ѧ҆̀ моѷсїи ·
Глⷡ‍҇а , м҃ · И рече г҃ь къ моѷсїю гл҃ѧ . въ пръвыи дн҃ь мцⷵа пр́ьваго поста́виша хра́м̾ свѣдѣнїа , и҆ да положи́ши киѻ́тъ свѣдѣнїѧ . и҆ да покры́еши кїѻⷮ ꙁавѣсою , и҆ да принесе́ши трапе́ꙁꙋ , и҆ прⷣеложи́ши прⷣеложе́нїе еѧ̀ , и҆ да внесе́ши свѣти́лникъ , и҆ да въста́виши свѣти́ла е҆го . и҆ ꙁложи́ши ѻ҆лта́рь ꙁла́тыи въ ка́жде́нїе прⷣе кїѻ́томъ свѣдѣнїѧ , и҆ да положи́ши ꙁакро́въ ꙁавѣсы , ѹ҆ две́рїи хра́ма свѣдѣнїѧ и҆ ѻ҆лта́рь приноше́нїа , поста́виши ѹ҆ две́рїи хра́ма свѣдѣнїѧ . и҆ да поста́виши храмъ и҆ вс҄е е҆же в не́мъ , и҆ да ѻ҆ст҃иши и҆̀ ѻ҆́крⷵтъ . и҆ во́ꙁмеши ма́сло помаꙁа́нїѧ , и҆ да пома́жеши храⷨ и҆ вс҄е е҆же в немъ , и҆ ѻ҆ст҃иши и҆̀ , и҆ вс҄ѧ съсꙋды е҆го , и҆ да бꙋдетъ ст҃ъ . и҆ да пома́жеши ѻ҆лта́рь , приноше́нїи , и҆ вс҄ѧ съсꙋды е҆го , и҆ ѻ҆ст҃и́ши ѻ҆лта́рь , и҆ да бꙋдетъ ѻ҆лта́рь ст҃аѧ ст҃ыхъ . и҆ да приведе́ши а҆аро́на , и҆ сн҃ы е҆го , прⷣе две́ри хра́мꙋ свѣдѣнїѧ и҆ да и҆ꙁмы́еши ѧ҆̀ водо́ю , и҆ да ѻ҆блече́ши а҆а̑ро́на , в ри́ꙁы ст҃ыѧ , и҆ пома́жеши и҆̀ и҆ ѻ҆ст҃иши и҆̀ , и҆ да жреⷮ мн҄ѣ и҆ сн҃ы е҆го да приведе́ши и҆̀ , ѻ҆блече́ши ѧ҆̀ в ри́ꙁы , и҆ да пома́жеши ѧ҆̀ , ꙗ҆коже пома́ꙁа ѿц҃а и҆мъ , и҆ да жрꙋт̾ мн҄ѣ , и҆ да бꙋтъ , ꙗ҆́коже бы́ти и҆мъ в пома́ꙁанїе жре́чествꙋ въ вѣкы в роⷣ и҆хъ . и҆ сътворѝ моѷсїи вс҄е е҆лѝко ꙁаповѣда е҆мꙋ г҃ь си́це сътворѝ · И҆ бысть въ пр́ьвыи мцⷵъ въ второ́е лѣто и҆сходѧ́щимъ и҆мъ ѿ е҆гѷпта , въ пр́ьвыи дн҃ь мцⷵа ста̀ хра́мъ · И҆ поста́ви моѷсїи хра́мъ , и҆ въложѝ доски , и҆ въве́рꙁе раꙁво́ры , и҆ поста́ви столпы̀ , и҆ прострѐ ѻ҆по́ны ѻ҆коло хра́ма , и҆ въꙁложѝ ѻ҆поны хра́ма на́нь горѣ , ꙗ҆́коже ꙁаповѣда г҃ь моѷсїю · И҆ вꙁе́мъ свѣдѣнїѧ вложѝ в̾ киѻ́тъ , и҆ поста́ви но́ги поⷣ кїѻ́тъ , и҆ внесѐ кїѻ́тъ въ хра́мъ и҆ вложѝ покро́въ , и҆ ꙁавѣсы и҆ ꙁакры̀ киѻ́тъ свѣдѣнїѧ ꙗ҆коже ꙁаповѣда г҃ь моѷсїю · И҆ поста́ви трапе́ꙁꙋ въ хра́мѣ свѣдѣнїѧ , вложѝ на ѹ҆́голъ хра́мꙋ свѣдѣ́нїѧ , и҆же къ сѣверꙋ , внѣѹ҆́дꙋ ꙁавѣсы хра́мꙋ , и҆ въꙁложѝ на́ ню хлѣбъ прⷣеложе́ныи прⷣе гм҃ъ , ꙗ҆́коже ꙁаповѣда г҃ь моѷсїю · И҆ поста́ви свѣти́ло въ хра́мѣ свѣдѣнїѧ и҆ на ѹ́голъ хра́мꙋ ꙗже къ ю҆́гꙋ , и҆ въстави свѣтила е҆го прⷣе гм҃ъ , ꙗ҆́коже ꙁаповѣда е҆мꙋ г҃ь · И҆ поста́ви ѻ҆лта́рь ꙁла́тыи въ хра́мѣ свѣдѣнїѧ протиⷡ‍҇ ꙁавѣсѣ , и҆ ѻ҆кадѝ и҆̀ ѳїмиꙗ҆́момъ сложе́нымъ , ꙗ҆́коже ꙁаповѣ́да г҃ь моѷсїю , и҆ ѻ҆лъта́рь приноше́нїѧ поста́ви ѹ҆ две́рїи хра́мꙋ свѣдѣнїѧ и҆ положѝ ѻпонꙋ ѻ҆́крестъ хра́ма и҆ ѻ́лтарѧ , и҆ сконча̀ моѷсїи вс҄е дѣло · И҆ покры̀ ѻ҆́блакъ хра́мъ свѣдѣнїѧ , и҆ сла́вы гн҃ѧ напо́лнисѧ храⷨ . и҆ не можа́ше внїити моѷсїи , въ храⷨ свѣдѣнїѧ , ꙗ҆́ко ѻ҆сѣнѧ́ше и҆̀ ѻ҆́блакъ , и҆ сла́вы гн҃ѧ напо́лнисѧ хра́мъ · Є҆гда же ѹ҆бо въстꙋплѧ́ше ѻ҆́блакъ въ хра́мъ въꙁдвига́хꙋсѧ сн҃ове і҆и҃леви съ и҆мѣнїеⷨ своиⷨ · а҆ще б҄ы не въстꙋпи́лъ ѻ҆́блакъ не въꙁдви́гнꙋлибысѧ а҆жъ до дн҃е , во́нже въстꙋпѝ ѻ҆́блакъ . ѻ҆́блак̾ б҄о бѧ́ше наⷣ хра́моⷨ въ дн҃ь , ѻ҆́гнь бѧ́ше наⷣ ни́ми в нощѝ прⷣе всѣмъ і҆и҃лемъ , въ всѣхъ поше́ствїи и́хъ ·
