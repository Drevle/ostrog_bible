ꙀАЧА́ЛО ПР́ИТЬЧАМЬ СОЛО́МОНИМЬ
Глⷡ‍҇а , а҃ · При́тча соло́монѧ сн҃а дввⷣа и҆же црⷵтвова въ і҆ил҃ьтѣх̾ · раꙁꙋмѣти прмⷣрость и҆ накаꙁа́нїе . раꙁꙋмѣти же словеса̀ мꙋ́дростїи · Прїа́ти же и҆ꙁви́тїе словесъ , и҆ раꙁреше́нїе гада́нїи · Раꙁꙋмѣти же пра́вдꙋ и҆ и́стиннꙋ , и҆ сꙋдъ и҆справлѧ́ти · да да́стъ неꙁло́бивымъ хꙋдож̾ство · ѻ҆́трокꙋ же ю́нꙋ , чю́в̾ствїе , и҆ прмⷣрость · сего послꙋшавъ мꙋ́дрыи , премꙋдрѣе бꙋ́детъ · А҆ раꙁꙋ́мныи , строи́телство стѧ́житъ · раꙁꙋмѣ́етъ же при́тча и҆ те́мно сло́во . гл҃анїа же премⷣрыхъ и҆ гада́нїа · Нача́ло прмⷣрости страхъ гн҃ь · ра́ꙁꙋм̾ же , бл҃гъ всѣмъ творѧ́щиⷨ ю҆̀ · Бл҃говѣ́рїе же на б҃а , и҆ нача́ла чю́в̾ствїа · прмⷣрость же и҆ накаꙁа́нїе , нечести́вїи ѹ҆ничижа́ютъ · Слы́ши сн҃ꙋ накаꙁа́нїе ѿц҃а твоего , и҆ не ѿри́ни накаꙁа́нїа мт҃ре твоеѧ · Вѣне́цъ бо блгⷣти прїимеши на твоем̾ връсѣ , и҆ гри́внꙋ ꙁла́тꙋ ѻ҆ своей выи · Сн҃е да не прельстѧ́тъ тебе мꙋжи нечестивїи , не въсхощѝ же а҆́ще ѹ҆молѧтъ т҄ѧ гл҃ющи . пои̑дѝ с на́ми причасти́сѧ крови , покры́емъ же в ꙁемлѝ мꙋжа пра́веⷣна беꙁ̾ пра́вды . по́жрем̾ же е҆го , ꙗ҆́ко а́дъ жива · и҆ во́ꙁмемъ па́мѧть е҆го ѿ ꙁемлѧ̀ , стѧжа́нїе е҆го мно́го прїимемъ . и҆спо́лнимъ домы наша коры́стїю , жре́бїи же тво́и положѝ с на́ми . ѻ́бще же влагалище стѧ́жемъ всѝ , и҆ вре́тище е҆ді́но да бꙋ́детъ всѣмъ намъ · Не ходѝ в пꙋть с ними , ѹ҆клони же но́гꙋ твою ѿ стеꙁъ и҆хъ · Но́гы бо и́хъ , на ꙁло̀ ри́щꙋтъ , и҆ ско́ры сꙋть на проли́тїе крове · Не бес пра́вды бо пропина́ютсѧ мрежа пернатымъ , тїи бо ѹ҆бїе́нїю ѻ҆бща́ютсѧ , събира́юⷮ себѣ ꙁлаа · раꙁрꙋше́нїе же мꙋже́и ꙁаконопрестꙋп̾никъ ꙁл҄а · Се̑ сꙋть пꙋтїе всⷯѣ творѧ́щихъ беꙁако́нїе , нечестїем̾ бо , дш҃ю свою̀ ѿе́млютъ · прмⷣрость въ и҆схо́дищихъ пое̑тсѧ . в пꙋтехъ же дръꙁнове́нїе в̾во́дитъ · На връсѣх̾ же стѣ́нъ ꙁабра́лныхъ проповѣ́дꙋе́тсѧ , въ вра́тѣхъ же силныхъ присѣди́тъ , и҆ въ вра́тѣхъ гра́да дерꙁа́ющи гл҃етъ · е҆ли́ко ѹб҄о лѣтъ неꙁло́бивїи дръжаⷮсѧ пра́вды не постыдѧ́тсѧ . а҆ беꙁꙋ́мнїи , досаже́нїю сꙋть по́хотницы , нечести́вїи бы́вше · Въꙁненавидѣша чю́в̾ствїе , и҆ пови́нни бышѧ ѻ҆бличе́нїемъ · Се̑ преⷣлага́ю вамъ , мое̑го дх҃а гл҃анїе . наѹ҆чю же ваⷵ мое̑мꙋ словеси · Поне́же ꙁваⷯ и҆ не послꙋшасте мене , простира́хъ словеса̀ и҆ не внима́стѣ . но ѿмѣта́сте моѧ̀ совѣти , и҆ мои́хъ ѻ҆бличе́нїи не внима́сте · Тѣм̾же и҆ а́ꙁъ вашеи поги́бели посмѣю́сѧ , пора́дꙋю же сѧ всегда̀ , а҆́ще прїидетъ вамъ погы́бель . и҆ли ꙗ҆́ко млъва на вы внеꙁаа̑пꙋ раꙁоре́нїе подобно бꙋ́рїи прїидеⷮ , и҆л҄и е҆гда̀ вамъ прїидетъ печа́ль и҆ гра́дꙋ ѻ҆бъстоѧ́нїе  · Бꙋдетъ бо е҆гда̀ приꙁове́те мѧ , а҆́ꙁ̾ же не послꙋшаю ваⷵ . вꙁы́щꙋтъ мене ꙁлїи и҆ не ѻ҆брѧ́щⷮꙋ · Въꙁненавидѣшѧ бо прмⷣрость · и҆ страха гн҃ѧ , не и҆ꙁво́лишѧ · Не хотѧ́хꙋ бо внима́ти мои̑хъ совѣтъ , подража́хꙋ бо моѧ̀ ѻ҆блече́нїа . тѣм̾же ѹ҆бо снѣ́дѧтъ своиⷯ пꙋтїи плоды̀ , и҆ свое́ѧ не́чести насы́тѧтсѧ . ꙁанѐ б҄о ѻ҆би́дѧхꙋ младыѧ ѹ҆бїе́ни бꙋдⷮꙋ , и҆спыта́нїе нечестивыѧ , гꙋ́бит̾ · Слꙋшаай же менѐ всели́тсѧ на ѹ҆пова́нїе , и҆же беꙁ̾млъствиⷮ беꙁ̾ стра́ха , ѿ всѧкого ꙁла ·
Глⷡ‍҇а , в҃ · Сн҃е , а҆́ще прїимъ гл҃ы моѧ и҆ ꙁа́повѣди в себѣ с̾кры́еши · Послꙋшаетъ премꙋ́дрости твоѐ ѹ́хо . и҆ приложи́ши срⷣце свое ра́ꙁꙋмꙋ · Приложи́ша и҆ в накаꙁа́нїе сн҃ꙋ твое̑мꙋ . а҆́ще бо премꙋ́дрость приꙁове́ши и҆ ра́ꙁꙋмꙋ дасѝ глаⷵ твои . чю́в̾ства же в̾ꙁы́щеши , гла́сомъ великымъ · И҆ а́ще вꙁы́щеши еѧ̀ , ꙗ҆́ко сребра ꙗ҆́ко сокровища пои́щеши еа̀ · тогда раꙁꙋмѣеши боꙗ̑ꙁнь гн҃ю и҆ ра́ꙁꙋмъ бж҃їи ѻ҆брѧ́щеши · ꙗ҆́ко г҃ь даеⷮ премꙋ́дрость , и҆ ѿ лица̀ е҆го поꙁна́нїе , и҆ ра́ꙁꙋмъ · и҆ щади́тъ и҆справлѧ́ющимъ сп҃снїе . ꙁащища́етъ же ше́ствїа и҆хъ , съхранитъ пꙋть ѻ҆правда́нїи . и҆ пꙋть хва́лѧщимъ е҆го съхранитъ · Тогда̀ раꙁꙋмѣ́еши правдꙋ и҆ сꙋдъ , и҆ і҆справиши всѧ твоѧ бл҃гаѧ · А҆́ще бо прїидетъ премꙋ́дрость в̾ твоѐ помышле́нїе , а҆ чю́вство дш҃и твоеи добро быти и҆ꙁво́литсѧ · Совѣтъ до́бръ съхранитъ тѧ , смышле́нїе же преподобно съблюде́тъ тѧ . да и҆ꙁба́витъ тѧ ѿ пꙋтѝ ꙁла , и҆ ѿ чл҃ка гл҃юща , ничто́же вѣрно · А҆ ѻ҆ста́вльшеи пꙋтѝ пра́выѧ ходи́ти пꙋтемъ непра́вымъ , и҆ веселѧ́щихсѧ ѻ҆ ꙁлыⷯ и҆ ра́дꙋющесѧ ѻ҆ сверше́нїи ꙁла . и́хже пꙋти стропо́тни , скривлена колеса̀ и҆хъ дале́че тѧ створѧ́тъ ѿ пꙋтѝ пра́ва . и҆ чю́жда ѿ пра́веⷣныѧ мы́сли · Сн҃е да не пости́гнетъ тѧ ꙁолъ совⷮѣ ѻ҆ставлѧ́а ѹ҆че́нїе ю҆́ности , и҆ ꙁабывыи ꙁавѣтъ бж҃їи . положи́лъ бо е҆́сть при смерти домъ свои , и҆ въ а́дъ съ беꙁꙋ́мными колеса̀ своѧ · Вси ходѧ́щеи по немъ не въꙁвратѧ́тсѧ , ниже пости́гнꙋтъ сте́ꙁъ пра́веⷣных̾ · ни бо пости́гнетъ иⷯ лѣта живота · А҆́ще бо бышѧ ходили в пꙋтѝ бл҃гы , ѻ҆брѣ́ли ѹ҆бо бышѧ стеꙁѧ̀ пра́веⷣных̾ гла́дкы · Бла́ꙁи бꙋдꙋтъ жи́тели на ꙁемлѝ , неꙁло́бивїи же ѻ҆ста́нꙋтъ на не́и · ꙗ҆́ко пра́вїи насе́лѧтъ ꙁеⷨлю , прпⷣбнїи ѻ҆ста́нꙋтъ на не́и · Пꙋтїе нечести́выхъ ѿ ꙁемлѧ̀ погы́бнꙋт̾ , ꙁаконопрестꙋ́пницы же , и҆ꙁри́нꙋт̾сѧ ѿ неѧ̀ ·
Глⷡ‍҇а , г҃ · Сн҃е мои гл҃ы ꙁако́на не ꙁабыва́й . гл҃ы же моѧ̀ , да съблюде́тъ твое срⷣце · длъготꙋ̀ бо житїѧ̀ , и҆ лѣта жи́ꙁни и҆ ми́ра приложитъ ти · Млⷵтынѧ и҆ вѣ́ра , да не ѻ҆ста́нꙋтъ тебѐ , приложи́ же ѧ҆̀ на своей вы́и . и҆ напиши ѧ҆̀ на скрижа́ли срⷣца твоего и҆ ѻ҆брѧ́щеши бл҃годать . И҆ помышлѧ́и до́брое преⷣ бм҃ъ и҆ чл҃ки . бꙋ́ди же ѹ҆пова́ѧ всѣмъ срⷣцемъ на б҃а · А҆ своею премꙋ́дростїю не велича́исѧ . въ всⷯѣ пꙋте́хъ твоиⷯ ꙁна́и еѧ̀ да и҆спра́витъ пꙋти твоѧ̀ · Не бꙋ́ди мꙋдръ ѻ҆ себѣ , бо́и же сѧ б҃а и҆ ѹ҆клони́сѧ ѿ всѧ́кого ꙁла̀ · Тогда̀ и҆сцѣле́нїе бꙋдет̾ тѣ́лꙋ твоемꙋ , и҆ прилежа́нїе ко́стеⷨ твои̑мъ · Чтѝ г҃а ѿ пра́веⷣных̾ твои̑хъ трꙋдо́въ , и҆ нача́ткы да́и е҆мꙋ ѿ пра́веⷣныхъ твои̑хъ плодъ . да и҆спо́лнѧтсѧ жи́тницѧ твоѧ̀ мно́жествомъ пшени́цѧ , вино́ же точила твоѧ да и҆стача́ютъ · Сн҃е не пренемага́и в ꙁако́нѣ гн҃и , ни ѻ҆слабѣ́и ѿ него̀ ѻ҆блича́емъ · Є҆го́же бо лю́битъ г҃ь , того̀ и҆ нака́ꙁꙋе̑тъ , и҆ бїе́тъ всѧ́кого сн҃а ѿц҃ъ е҆го́же прїе́млетъ · Блаженъ чл҃къ и҆же ѻ҆брѣте прмⷣрость . и҆ смертенъ и҆же ѹ҆вѣдѣ прмⷣрость · Лꙋ́че бо тꙋ кꙋпова́ти , не́жели ꙁла́та и҆ сребра̀ сокро́вища . дража́иши е҆сть ка́менїа многоцѣ́ннаго · Не проти́витсѧ е́и ничтоже лꙋкаво , ꙁна́чна е҆сть всѣмъ приближа́ющимсѧ е́и · Всѧ́ко же  , недосто́йно е́и е҆сть . долгота̀ б҄о житїѧ̀ и҆ лѣта живота̀ , в̾ десници е҆ѧ̀ . и҆ в шꙋ́ици е҆ѧ̀ , богаⷮство и҆ сла́ва · ѿ ѹ҆́стъ е҆ѧ̀ и҆схо́дит̾ пра́вда , ꙁако́нъ же и҆ млⷵть на ꙗ҆́ꙁы́цѣ но́ситъ · Пꙋтїе е҆ѧ̀ , пꙋтїе добри . и҆ всѧ стеꙁѧ е҆ѧ̀ ми́рны · дрѣво живо́тное е҆сть , всѣмъ дръжа́щимсѧ е҆ѧ̀ . и҆ въскланѧ́ющесѧ на ню , ꙗ҆́ко на́ г҃а , тве́рда · б҃ъ прмⷣростїю ꙁе́млю ѻ҆снова , ѹ҆гото́ва же нб҃са мꙋ́дростїю . ра́ꙁꙋмомъ же е҆го , бе́ꙁдны съкрꙋши́шѧсѧ , ѻ҆́блацы же поточи́ша ро́сы · Сн҃е не ѿпадѝ , съблюди́ же мои совⷮѣ и҆ помышле́нїе · да поживе́тъ дш҃а твоѧ , и҆ блгⷣть бꙋдетъ при вы́и твое́й · Бꙋ́деⷮ же и҆сцѣле́нїе пло́темъ твои̑мъ , и҆ приложе́нїе ко́стемъ твои̑мъ · да хо́диши надѣѧсѧ в ми́ре , въ все́мъ пꙋтѝ твоемъ . а҆ нога̀ твоа не по́ткнетсѧ · А҆́ще бо сѣди́ши , беⷥ боꙗ҆́ꙁни бꙋ́деши . а҆́ще ли спи́ши , сладокъ со́нъ твои · и҆ не ѹ҆бои́шисѧ страха нашеⷣша на тѧ · н҄иже ѹ҆стрѣмле́нїа ѿ нечести́выхъ нашеⷣша . г҃ь бо бꙋдетъ на всѣхъ пꙋте́хъ твои̑хъ , и҆ ѹ҆тведи́тъ но́гꙋ твою да не по́ткнешисѧ · Не ѿи̑ми бл҃готвори́ти требꙋ́ющемꙋ , е҆гда̀ и҆́мать рꙋка твоѧ̀ помага́ти . не рцѝ ѿше́дъ въꙁвращꙋ́сѧ и҆ ѹ́трѣе да́м̾ · Си́лнꙋ ти сꙋщꙋ бл҃готвори́ти , не вѣси бо что творитъ находѧ́и · Не кꙋ́и на́ дрꙋга свое̑го ꙁла̀ , прише́лца сꙋща и҆ ѹ҆пова́юща на тѧ · Не враждꙋ́и на чл҃ка беꙁꙋма̀ , да нѣ́что на тѧ съдѣе́тъ ꙁло̀ · Не стѧжѝ ꙁлыхъ мꙋ́жїи поноше́нїе , ни въꙁревнꙋи пꙋтемъ и҆хъ · Нечи́стъ бо преⷣ гм҃ъ всѧ́къ ꙁаконопрестꙋ́пникъ · с пра́веⷣными же не счетава́етсѧ · Клѧ́тва гн҃ѧ в домѣхъ нечести́выхъ · двори́ же правеⷣныхъ блⷵвѧ́тсѧ · г҃ь го́рдымъ проти́витсѧ · смире́нымъ же даетъ блгⷣть · Сла́вꙋ прмⷣрїи наслѣ́дѧⷮ · нечести́вїи же въꙁно́сѧⷮ досаже́нїе ·
Глⷡ‍҇а , д҃ · Оуслы́шите дѣти накаꙁа́нїе ѿч҃е . и҆ вне́млѣте раꙁꙋмѣва́ти помышле́нїе · даръ бл҃гъ даю̀ вамъ , сло́ва моего не ѻ҆ставлѧ́ите · Сн҃ъ бо быхъ и҆ а́ꙁъ послꙋшливъ ѿц҃ꙋ , и҆ въꙁлю́бленъ сыи преⷣ лице́мъ матере . ꙗ҆́же гл҃аста и҆ ѹ҆чѧста мѧ · да ѹ҆твержа́етсѧ наше слово в̾ твоеⷨ срⷣци . съхранѧ́и ꙁаповѣди и҆ не ꙁабыва́и · стѧжи раꙁꙋм̾ , не ѹ҆клонисѧ ѿ гл҃ъ ѹ҆стъ моиⷯ · ниже пре́ꙁри гл҃анїе моиⷯ ѹ҆́стъ , не ѻ҆ста́ви его и҆ и҆ме́тсѧ тебе . похощи е҆мꙋ и҆ съблюде́т̾ тѧ · Нача́токъ премⷣрости стѧжа́ти премꙋдрость , и҆ въ всѧ́комъ стѧжа́нїи твоемъ , стѧжѝ раꙁꙋмꙋ · вꙁы́щи е҆го и҆ въꙁнесе́тъ тѧ . почтѝ е҆ѧ̀ да тѧ ѻ҆быи̑метъ , да да́стъ главѣ твоеи , вѣне́ць блⷵвнъ · вѣнце́м̾ же пи́щномъ ꙁащи́титъ тѧ · Слы́ши сн҃е и҆ прїи̑ми моа словеса̀ , и҆ ѹ҆мно́жатсѧ лѣта живота̀ твое̑го . да ти бꙋ́дꙋтъ мно́ꙁи пꙋти животꙋ̀ · пꙋте́мъ бо прмⷣрости ѹ҆чю тѧ , наставлѧ́ю же тебѐ на тече́нїа праваѧ · а́ще бо хо́диши , не ꙁа́пнꙋтсѧ стопы твоѧ̀ · а҆́ще ли тече́ши , не трꙋди́шисѧ · И҆ми́сѧ по мое накаꙁа́нїе , не ѿпꙋсти́сѧ · съхрани ѧ҆̀ себѣ в животъ твои · на пꙋть нечести́вых̾ не наидѝ · не въꙁревнꙋ́и пꙋтеⷨ ꙁаконопрестꙋ́пникъ · на не́м̾же мѣ́стѣ а҆́ще во́ѧ берꙋтъ , не наи̑ди на то̀ , ѹ҆клони́сѧ ѿ нихъ и҆ ра́ꙁньстви · не ѹ҆снꙋтъ бо а́ще ꙁл҄а не сотворѧ́тъ , ѿи́метсѧ со́нъ ѿ ниⷯ и҆ не спѧт̾ · тѝ б҄о пита́ютсѧ пищею нечести́вою , вино́м̾ же нечести́вомъ ѹ҆пиваюⷮсѧ · пꙋти же пра́веⷣныхъ ꙗ҆́ко ѻ҆́гнь свѣтѧщесѧ прехо́дѧтъ и҆ просвѣща́ютъ до́ндеже напра́витсѧ дн҃ь · а҆ пꙋтїе нечести́выхъ те́мни , не вѣ́дѧтъ бо ѻ҆ что̀ претыка́ютсѧ · Сн҃е , моиⷯ гл҃ъ внима́и , к мои́мъ же словесем̾ прилагаи ѹ҆́хо твое . да не ѻ҆скꙋдѣютъ и҆сто́чницы твоѝ · хранѝ ѧ҆̀ въ твоемъ срⷣци животъ бо сꙋть , ѻ҆брѣтающимъ ѧ҆̀ , и҆ все́й плоти твоеи бꙋдетъ и҆сцѣле́нїе · всѣмъ храненїеⷨ блюди твое срⷣце , ѿ си́хъ бо сꙋть и҆схо́дища животꙋ · ѿи̑ми ѿ себѐ стропти́ва ѹ҆ста , и҆ ѻ҆би́дливы ѹ҆стны , ꙗ҆́ко далече ѿ тебѐ сотворѝ · ѻ́чи твоѝ , пра́во да ꙁри́та · и҆ вѣ́цѣ твоѝ да помавае̑та пра́веⷣнаа , пра́ва тече́нїа творѝ твои́ма нога́ма · И҆ пꙋти твоѧ̀ и҆справлѧ́и · не ѹ҆клони́сѧ ни на́ десно ни на шꙋ́е · Въꙁрати́ же но́гꙋ твою ѿ пꙋтѝ ꙁл҄а · пꙋтѝ б҄о десны́е , вѣ́сть г҃ь . раꙁ̾враще́ни же сꙋть , и҆же ѻ҆шꙋ́юю̀ · Ты́ же права сотворѝ тече́нїа твоѧ̀ · хожде́нїа твоѧ̀ , в ми́рѣ вари́тъ ·
Глⷡ‍҇а , е҃ · Сн҃е мои прмⷣрость внима́и , к мои́мъ же словесемъ прилага́и твое ѹ҆хо . да съхрани́ши мы́сль бл҃гꙋ · Чю́в̾ствїе же моею ѹ҆стнꙋ̀ ꙁаповѣдаю тебѣ · Не внима́и ꙁлѣ женѣ меⷣ бо ка́плетъ ѿ ѹ҆сте́нъ жены любодѣ́ици · Ꙗ҆́же въ врѣмѧ наслажда́етъ твой горта́нь послѣ́ди же ѹ҆бо го́рчїе жо́лчи ѻ҆брѧ́щеши · И҆ꙁоѻ҆стре́нъ па́че меча ѻ҆бою̑дꙋ ѻ҆стра · Беꙁꙋмїа бо но́ѕѣ ниꙁво́дѧтъ прилѣплѧ́ющаѧ̑сѧ е́й смертїю въ а́дъ · стопы̀ же е҆ѧ̀ не ѹ҆твержа́ютсѧ · На пꙋти бо живо́тны не нахо́дитъ , блꙋ́дна же тече́нїѧ е҆ѧ̀ и҆ не бл҃гораꙁꙋ́мна · Ны́нѣ же сн҃е послꙋш́аи мене , и҆ не ѿвръꙁи моѧ̀ словеса̀ · дале́че ѿ неѧ сътвори́ ти пꙋть твои , и҆ не приближи́сѧ къ две́ремъ до́мꙋ е҆ѧ̀ · да не предаси и҆́нѣмъ живота̀ твое̑го , и҆ твое̑го живота̀ неми́лостивомъ · да не насытѧⷮсѧ и҆́нїи твое̑а крѣ́пости , а҆ трꙋ́ды же твои въ домы тꙋ́ждаѧ внидꙋтъ · И҆ раска́ешисѧ напослѣдокъ твои , внегда̀ ѹ҆бо и҆стрꙋтсѧ пло́ти тѣ́ла твое̑го , и҆ рече́ши ка́ко въꙁненавидѣ́хъ накаꙁа́нїе . и҆ ѿ ѻ҆бличе́нїи ѹ҆клони́сѧ срⷣце мое , и҆ не послꙋш́аⷯ гла́са накаꙁа́ющаго м҄ѧ , и҆ къ ѹ҆ча́щемꙋ м҄ѧ не прилагаⷯ ѹ҆́ха мое̑го · Въ ма́лѣ быⷯ ѕолъ всѧкомꙋ , посредѣ цр҃кве и҆ со́нмища · Сн҃е пїи во́ды ѿ свои̑хъ съсꙋ́дъ , и҆ ѿ свои̑хъ стꙋде́нецъ і҆ и҆сто́чникъ , да прелива́ютсѧ тебѣ во́ды ѿ твое̑го и҆сто́чника . и҆ въ твоѧ̀ пꙋтѝ да прохо́дѧⷮ твоѧ̀ во́ды , да бꙋ́дꙋтъ тебѣ е҆ді́номꙋ сꙋщꙋ , и҆ да никтоже тꙋжⷣь причаститсѧ тебѣ , і҆ и҆сто́чникъ твое̑ѧ воды̀ да бꙋ́детъ тебѣ свои · И҆ весели́сѧ съ жено́ю ꙗ҆́же ѿ ю́ности твое̑ѧ , е҆лень любви и҆ жре́бѧ твоиⷯ блгⷣтїи да бесѣдꙋетъ тебѣ . твоѧⷤ‍ⷷ да послѣдꙋетъ тебѣ , и҆ да е҆сть с тобо́ю въ всѧ́ко вре́мѧ · Въ все́и любви съпребыва́ѧи , и҆ ѹ҆мно́женъ бꙋ́деши . не мно́гъ бꙋ́ди тꙋ́ждїи , не́же ѻ҆бѧ́тъ бꙋди рꙋка́ма не твое̑а . преⷣ ѻ҆чи́ма б҄о сꙋть бж҃їима пꙋтїе мꙋж́ꙋ , всѧ же тече́нїѧ е҆го съꙁира́етъ · ꙁако́нопрестꙋпле́нїѧ б҄о мꙋ́жа ѹ҆лавлѧ́ютъ , плѣни́цами же грѣ́хъ свои̑хъ ко́ждо ꙁатѧꙁа́етсѧ · Сеи скончава́етсѧ съ ненакаꙁа́нными , ѿ мно́жества же свое̑го жи́тїѧ и҆ꙁвръжетсѧ . и҆ погиба́етъ ꙁа беꙁꙋ́мїе ·
Глⷡ‍҇а , ѕ҃ · Сн҃е а҆ще порꙋча́еши ꙁа свое̑го дрꙋ́га , предаси свою̀ рꙋ́кꙋ вра́гꙋ · Сѣть б҄о крѣ́пка мꙋжꙋ свои ѹ҆стнѣ , и҆ ѹ҆вѧꙁаеⷮ ѹ҆стна́ми своихъ ѹ҆́стъ · Творѝ сн҃е ꙗ҆́же а҆ꙁъ ꙁаповѣ́даю т҄и и҆ сп҃сешисѧ , и҆деши б҄о въ рꙋ́цѣ ꙁлы́хъ ꙁа свои дрꙋ́гъ , бꙋди не ѻ҆слабѣѧ · Прогнѣ́ваи же дрꙋ́га свое̑го е҆гоже спорꙋчи , не да́ждь сна̀ свои̑ма ѻ҆чи́ма , ни въꙁдрѣмли вѣкома свои̑ма · да сп҃сешисѧ а҆ки серна̀ ѿ тенета̀ , и҆ а҆ки пти́ца ѿ склепцы̀ · И҆дѝ къ мравїи ѠѼ лѣ́ностиве и҆ въꙁревнꙋ́и ви́дѣвъ пꙋти е҆ѧ̀ , и҆ бꙋ́ди тоѧ̀ мꙋдрѣ́и , ѻ҆на б҄о тѧжа́нїю не сꙋщꙋ , ни нꙋдѧ́щаго и҆мꙋщи ни поⷣ вла́стїю сꙋщи , гото́витъ с҄и в̾ жаⷮвꙋ пи́щꙋ , и҆ мно́го же въ лѣто тво́рит̾ ѹ҆гото́ванїе · И҆ли и҆ди къ б̾челѣ , и҆ ѹ҆вѣжⷣъ ꙗ҆́ко тѧжа́телница е҆сть , тѧжа́нїе же ꙗ҆́ко пречи́сто тво́риⷮ , е҆ѧ́же ѹ҆си́лїе цр҃и и҆ про́стїи къ ꙁрⷣа́вїю прилага́ютъ , и҆ люби́ма же е҆сть всѣми и҆ сла́вима . понѐ сꙋщи си́лою не́мощна , н҄о прмⷣростїю почте́на преⷣвидѣсѧ · доко́лѣ ѠѼ лѣ́ностиве въꙁлежи́ши , ко́гда же ѿ сна̀ въста́неши · Ма́ло ѹ҆бо спи́ши , мало же сѣди́ши , ма́ло дрѣ́млеши , ма́ло же ѻ҆бїе́млеши рꙋка́ма свои̑ма пр́ьси · Пото́м же на́идетъ тебѐ а҆ки ꙁо́лъ спꙋтникъ ѹ҆бо́жество , и҆ нищета а҆ки бл҃гъ ходе́цъ теча̀ · А҆ще ли нелѣни́въ бꙋдеши , прїидетъ ꙗ҆́ко и҆сто́чникъ жа́тва твоѧ̀ , и҆ нищета̀ ꙗ҆́ко ꙁо́лъ ходецъ ѿ тебѐ ѿи҆́детъ · Мꙋжъ беꙁꙋ́менъ , и҆ ꙁако́нопрестꙋпенъ по́идетъ въ пꙋти не бл҃ги · То́и е҆сть намиꙁа́ѧи ѻ҆́комъ , и҆ кле́плетъ ного́ю , и҆ ѹ҆чи́т̾ же помаа́нїа пе́рстомъ · Раꙁвраще́но же срⷣце кꙋетъ ѕл҄о на всѧ́ко времѧ , тако́въ и҆ мѧте́жь съставлѧеⷮ гра́дꙋ · Сего ра́ди прихо́дитъ внеꙁаа́пꙋ поги́бель е҆мꙋ , раꙁ̾сѣче́нїе и҆ съкрꙋше́нїе неи̑сцѣ́лно · Ꙗ҆́ко ра́дꙋетсѧ ѻ҆ всⷯѣ и҆́х̾же ненави́дитъ б҃ъ , съкрꙋшаеⷮ же сѧ ꙁа не ѻ҆цѣще́нїе дш҃и · ѻ҆ко досади́телевѣ ꙗ҆ꙁы́къ непра́веденъ , рꙋцѣ же пролива́ющи кро́вь пра́веⷣнаго . срⷣце кꙋ́ющее мы́сли ѕл҄ы , и҆ но́ѕѣ подвиꙁа́ющисѧ ѕл҄о твори́ти и҆скоренѧ́тсѧ · Раждиꙁа́етъ л̾жа свѣдѣтель непра́веденъ , и҆ насыла́етъ сꙋды посредѣ бра́тїѧ · Сн҃е хранѝ ꙁако́ны ѿц҃а твое̑го , и҆ не ѿвръꙁи накаꙁа́нїѧ мт҃ре свое̑ѧ . навѧжи же ѧ҆̀ на свою дш҃ꙋ прⷵно , и҆ ѻ҆бѧжи ѧ҆̀ ѻ҆ свое́и вы́и · Внегда̀ хо́диши води ю҆̀ и҆ с тобо́ю да бꙋдетъ , е҆гда же спи́ши да храни́тъ т҄ѧ , и҆ въста́ющꙋ т҄и гл҃етъ с тобо́ю · Ꙁанѐ свѣти́л̾никъ ꙁа́повѣдь ꙁако́нна и҆ свѣтъ , и҆ пꙋть живо́тныи ѻ҆бличе́нїе и҆ накаꙁа́нїе . е҆же съхрани́ти т҄ѧ ѿ жены̀ мꙋжа́ты , и҆ ѿ наважде́нїѧ ꙗ҆ꙁы́ка тꙋж́даго · Сн҃е да не ѻ҆долѣ́ет̾ т҄и по́хоть тꙋж́деѧ доброты , ни ѹ҆ловленъ бꙋ́ди твои̑ма ѻ҆чи́ма · Ниже да въсхити́шисѧ ѿ вѣ́и е҆ѧ̀ , цѣна б҄о любодѣ́ицѣ ꙗ҆́ко е҆ді́наго хлѣ́ба , ꙁанѐ жена мꙋжемъ чⷵтнымъ дш҃а ѹ҆лавлѧ́етъ · Ввѧ́жетъ ли кт҄о ѻ҆́гнь в на́дра ри́ꙁъ своиⷯ не вож̾жеⷮ л҄и , и҆ли настꙋ́пиⷮ кт҄о на ѹ҆́глїѧ ѻ҆́гнена но́гꙋ же свое̑ю не ѻ҆жже́тъ л҄и . та́ко и҆же вшедъ къ женѣ мꙋжа́тѣ , не беꙁ мꙋ́ки бꙋ́деⷮ ниже прикаса́ѧсѧ е́и · Не ди́вно а҆ще кт҄о впаде́тъ крады́и , кра́детъ б҄о да насы́титъ дш҃ꙋ свою а҆́лчющꙋ · А҆́ще же впаде́тъ и҆скꙋпитсѧ сеⷣми́цею , и҆ вс҄е и҆мѣ́нїе да́въ и҆ꙁба́витъ себѐ · А҆ прелюбодѣ́и ꙁа скꙋ́дость ѹ҆ма̀ поги́бель дш҃и свое́и съдѣва́етъ · Болѣꙁни же и҆ досажде́нїе тръпи́тъ , тогда̀ поноше́нїе е҆го въ вѣ́къ не потреби́тсѧ · И҆спо́лнь б҄о рве́нїѧ ꙗ҆́ростнаго мꙋжꙋ е҆ѧ̀ , не пощади́тъ въ дн҃ь сꙋ́да . не и҆ꙁмѣни́тъ же ни е҆ді́ною м̾ꙁдо́ю вра́жды , ниже раꙁрѣши́тсѧ мно́гими дарми ·
Глⷡ‍҇а , ꙁ҃ · Сн҃е храни моѧ̀ словеса̀ , моѧⷤ‍ⷷ ꙁа́повѣди съкры́и въ себѣ · Сн҃е чти г҃а и҆ ѹ҆крѣпи́шисѧ ра́ꙁвѣ же е҆го не бо́исѧ и҆́ного . хранѝ моѧ̀ ꙁа́повѣди и҆ поживе́ши , и҆ словеса̀ же моѧ ꙗ҆́ко ѕѣни́цы ѻ҆́чїю . ѻ҆бложи́ е҆ю своѧ̀ персты , напиши́ же ѧ҆̀ на скрижа́ли срⷣца свое̑го . нарци же прмⷣрость сестрꙋ себѣ , а҆ мꙋдрость ꙁна́емꙋ сотвори себѣ . да т҄ѧ соблюдеⷮ ѿ жены̀ тꙋждеѧ и҆ лꙋка́вы , а҆ще т҄ѧ словесы̀ бл҃ги ѻ҆гл҃ати начнеⷮ ѻ҆ко́нцемъ б҄о и҆ꙁ до́мꙋ е҆ѧ на пꙋтѝ прини́чꙋщи , е҆гоже а҆ще ѹ҆́ꙁритъ беꙁꙋмныхъ ча́дїи , ю҆́нотꙋ скꙋдоѹ҆́мна проходѧ́щаго ми́мо ѹ҆́глъ распꙋтїѧ до́мꙋ е҆ѧ̀ · и҆ гл҃ющи в те́мныи ве́черъ , внегда̀ ѹ҆покое́нїе бꙋдетъ но́щное и҆ мра́чное · Жена же срѧ́щеⷮ е҆го ꙁра́къ и҆мꙋщи прелюбодѣ́иничь , ꙗ҆́же творитъ ю҆́ныхъ парити срⷣца . въскры́лена же е҆сть и҆ несы́тна , в домꙋ же беꙁъ ѹ҆молче́нїѧ но́ѕѣ е҆ѧ̀ . вре́мѧ нѣ́кое вн҄ѣ глꙋ́митсѧ , вре́мѧ же на раꙁ̾пꙋтїи̑хъ на всѧ́комъ ѹ҆́глѣ ло́витъ · Пото́мъ прїиⷨши ло́бжетъ е҆го , бестꙋдным̾ же лицеⷨ прорече́тъ к немꙋ . жрътва ми́рна мѝ е҆сть , днⷵе въꙁдаю мл҃твы моѧ̀ · Сего ра́ди и҆ꙁыидо́хъ въ стрѣте́нїе тебѣ , любѧ́щи лице твое ѻ҆брѣто́хъ т҄ѧ · Претыка́нїемъ е҆смь попѧ́ла ѻ҆́дръ мои , ковра́ми же сꙋгꙋ́быми постлаⷯ ꙗ҆́же ѿ е҆гѷпта · Желтѧни́цею посы́пала е҆смъ клѣть свою̀ , и҆ до́мъ мои кори́цею · Прїиди да наслади́весѧ любвѝ до ѹ҆́тра , грѧди да насладиⷨсѧ любо́вїю по́хоти . нѣ́сть б҄о мꙋжа мое̑го в домꙋ̀ , и҆ꙁы́иде на пꙋть да́лече · дово́лно сребра̀ вꙁѧ̀ съ собою , и҆ ꙁа мно́ги дн҃и въꙁврати́тсѧ въ до́мъ свои · И҆ прельсти же и҆̀ мно́гою бесѣдою , тенета́ми ѹ҆стнꙋ е҆ѧ̀ въ блꙋдъ въведе и҆̀ · ѻ҆́н же а҆́бїе послѣдꙋѧ е́и ꙗ҆́коже во́лъ на ꙁаколе́нїе веде́тсѧ , и ꙗ҆́ко пе́съ на ѹ҆́ꙁы · и҆л҄и ꙗ҆ко е҆лень вреждеⷩ‍҇ стрѣлою въ ꙗ҆́тра . и҆ поспѣша́ет̾ же сѧ ꙗ҆́ко пти́ца въ сѣть , не вѣдыи ꙗ҆́ко ѻ҆ дш҃и течеⷮ · Нн҃ѣ же сн҃е послꙋш́аи менѐ , и҆ внимаи гл҃ы ѹ҆́стъ мои̑хъ , да не ѹ҆кло́нитсѧ в пꙋтѝ е҆ѧ̀ срⷣце твое . и҆ да не прелсти́шисѧ въ ѻ҆мѣнахъ е҆ѧ̀ · Мно́ги б҄о ѹ҆ꙗ̑ꙁви́вши ниꙁведѐ , и҆ бесчисле́ни сꙋть и҆́х̾же ѹ҆би́ла е҆сть · Пꙋтїе а҆́дови домъ е҆ѧ̀ , ниꙁводѧ́щи въ скро́вища смрътнаѧ ·
Глⷡ‍҇а , и҃ · Тѣ́мже т҄ы прмⷣрость проповѣждь , да мꙋдрость тебѐ послꙋш́аеⷮ . и҆ на высо́киⷯ б҄о краиⷯ е҆сть , посредѣ же сте́ѕь стоѧ́ше , и҆ при вра́тѣхъ си́лныхъ присѣди́тъ . въ вхо́дⷯѣ же пое́тсѧ · Васъ ѠѼ чл҃ци молю , и҆ въдаю мои гласъ сн҃омъ чл҃ческиⷨ . раꙁꙋмѣ́ите неꙁло́биви кова́рство , и҆ ненакаꙁа́нїи приложите срⷣце . послꙋш́аите мене прчⷵтна б҄о рекꙋ , и҆ꙁнесꙋ ѿ ѹ҆стеⷩ‍҇ моиⷯ пра́ваа . ꙗ҆ко и҆́стиннѣ поѹ҆чиⷮсѧ горта́нь мои , мрьꙁ̾ски же предо мно́ю ѹ҆стны̀ льсти́выѧ · Съ пра́вдою вс҄и гл҃и ѹ҆́стъ мои̑хъ , ничесо́же в ни́хъ стропо́тна , ни раꙁвраще́на · Всѧ преди раꙁꙋмѣва́ющиⷨ , и҆ пра́ва ѻ҆брѣта́ющимъ ра́ꙁꙋмъ · Прїимѣте накаꙁа́нїе а҆ не сребро̀ , и ра́ꙁꙋмъ па́че ꙁла́та и҆скꙋшена , и҆стѧꙁꙋи́те же вѣденїе паче сребра̀ чи́ста · Лꙋчше б҄о прмⷣрость ка́менїа мно́гоцѣнна , всѧко же драго́е недосто́ино е҆ѧ̀ е҆сть · А҆ꙁъ прмⷣрость всели́хъ совⷮѣ и҆ ра́ꙁꙋмъ и҆ смы́слъ , а҆ꙁъ приꙁва́хъ · Стра́хъ гн҃ь ненави́дитъ непра́вды , досажде́нїѧ же и҆ горды́ню и҆ пꙋтїи лꙋка́выхъ , въꙁненавидѣхъ же а҆ꙁъ пꙋти раꙁвраще́нныѧ ꙁлы́хъ · Мои еⷵ совѣтъ и҆ ѹ҆твержⷣенїе , моѧ̀ мꙋ́дрость моѧ же и҆ крѣ́пость · Мно́ю цр҃їе црⷵтвꙋютъ , и҆ си́лнїи пи́шꙋтъ пра́вдꙋ · Мно́ю велмо́жи велича́юⷮсѧ , и҆ мꙋчи́теле мно́ю дръжа́тъ ꙁеⷨлю · И а́ꙁъ любѧ́щаѧ м҄ѧ люблю̀ , и҆щꙋщеи же менѐ ѻ҆брѧ́щꙋтъ блгⷣть · Бога́тьство и҆ сла́ва моѧ е҆сть , и҆ стѧжа́нїе мно́гихъ и҆ пра́вда . лꙋче е҆сть плоди тїи паче ꙁла́та , и҆ ка́менїа дра́га , мои́ же пло́ди лꙋ́че сребра̀ и҆ꙁбра́нна · Въ пꙋтѝ пра́веⷣныхъ хождꙋ , и҆ посредѣ сте́ѕь и҆́стинны живꙋ , да раꙁдѣлю любѧ́щиⷨ м҄ѧ и҆мѣ́нїа , и҆ сокро́вища иⷯ и҆спо́лню бл҃гихъ · А҆ще въꙁвѣщꙋ вамъ быва́ющаѧ на всѧ́къ дн҃ь , помѧнꙋ ꙗ҆́же ѿ вѣка и҆счести , г҃ь съꙁда м҄ѧ в нача́токъ пꙋтїи свои̑хъ . в дѣ́ла е҆го пре́жде вѣ́къ ѻ҆снова мѧ  , пре́жде сътворе́нїѧ ꙁемлѝ , и҆ пре́жде сътворе́нїѧ бе́ꙁдны · Пре́жде потече́нїѧ и҆сто́чникъ во́дныхъ . пре́жде да́же не ѹ҆тверди́шасѧ го́ры , пре́жⷣе всⷯѣ хо́лмъ ражⷣаетъ м҄ѧ . г҃ь сътворѝ страны и҆ не вселеⷩ‍҇ныа , и҆ ко́нца вселе́н̾ныѧ поⷣнбⷵною . внегда же готовѧ́ше нб҃о с ни́мъ бѣхъ . е҆гда же раꙁлꙋча́ше прⷵтлъ свои на вѣтрехъ . вънегдаже крѣ́пки творѧ́ше вы́шнѧѧ ѻ҆́блаки , и҆ ꙗ҆́ко тве́рды полага́ше и҆сто́чники поⷣнбⷵнѣи · Є҆гда же полага́ше мо́рю ѹ҆стро́и е҆го , и҆ во́ды не пре́идꙋтъ бреговъ е҆го . и҆ крѣ́пки творѧше ѻ҆снова́нїѧ ꙁемлѝ , бѣ́хъ к немꙋ подо́бна . а҆ꙁъ бѣ́хъ ра́довашесѧ на всѧ́къ же дн҃ь , веселѧ́хсѧ преⷣ лицемъ е҆го въ всѧ́ко вре́мѧ . е҆гда̀ веселѧ́шесѧ вселе́ннꙋю скончаⷡ‍҇ , и҆ веселѧ́шесѧ ѻ҆ сн҃охъ чл҃ческихъ · нн҃ѣ же ѹ҆бо ча́да послꙋшаите мене , и҆ бл҃жены и҆же пꙋтѝ моѧ̀ съхранѧⷮ . слы́шите прмⷣрость и҆ ѹ҆прмⷣритесѧ , и҆ не престꙋпи́те · Бл҃аженъ б҄о мꙋ́жъ и҆же послꙋш́аетъ мене , и҆ чл҃къ и҆же пꙋтѝ моѧ̀ храни́тъ , и҆ бдѧ́и при мои̑хъ дверехъ прⷵно стрегїи поⷣбо́ѧ мои̑хъ вхо́дъ . и҆схо́ди б҄о мои и҆схо́ди живота , и҆ готоваетсѧ хотѣнїе ѿ г҃а · А҆ согрѣша́ющеѝ въ мѧ , нечⷵтвꙋ́етъ въ свою̀ дш҃ю . и҆ ненавидѧ́щеи менѐ , лю́бѧтъ смерть ·
Глⷡ‍҇а , ѳ҃ · Премꙋдрость соꙁда̀ себѣ храⷨ , и҆ ѹ҆твердѝ сто́лпъ се́дмь . ꙁакла̀ своѧ жрътве́ннаѧ , и҆ чрьпа̀ в ча́ши свое́и вино̀ , и҆ ѹ҆гото́ва свою трапе́ꙁꙋ · Посла̀ своѧ рабы̀ соꙁыва́ющи съ высо́кимъ проповѣда́нїемъ на чашꙋ гл҃ющи , и҆же е҆сть беꙁꙋменъ да ѹ҆клони́тсѧ къ мнѣ · И҆ хотѧ́щимъ ѹ҆ма̀ рече , прїидѣте ꙗ҆ди́те мои хлѣбъ , и҆ пїите вино̀ е҆же чръпа́хъ вамъ . ѻ҆ста́вите беꙁꙋмїе и҆ жи́ви бꙋдете , и҆ въ вѣки въцр҃итесѧ · И҆ въꙁы́щете премꙋ́дрости и҆ поживете , і҆ и҆спра́вите во свѣдѣнїи ра́ꙁⷨꙋ · Кажа́и ѕлы́ѧ , прїемлетъ себѣ досажде́нїе . ѻ҆блича́ѧи же нечести́ва , поро́чна сътвори́тъ себе · ѻ҆бличе́нїѧⷤ‍ⷷ нечести́вымъ моꙁо́лїе и҆мъ , не ѻ҆блича́и нечести́выхъ да не въꙁненави́дѧт̾ тебе · ѻ҆блича́и премꙋ́дра , и҆ въꙁлюби́тъ т҄ѧ . да́и мꙋ́дрꙋ винꙋ̀ , и҆ премⷣꙋрѣи бꙋдеⷮ . скаꙁа́аи же пра́ведномꙋ , и҆ приложиⷮ прїимати · Ꙁача́ло премꙋ́дрости страⷯ гн҃ь , и совѣтъ ст҃ыхъ ра́ꙁꙋмъ · А҆ е́же раꙁꙋмѣти ꙁако́нъ , помышле́нїѧ еⷵ бл҃га . си́мъ б҄о ѻ҆́браꙁомъ мно́го поживе́ши лⷮѣ , и҆ приложаⷮ ти сѧ лѣта животꙋ  · Сн҃е а҆ще премрⷣъ бꙋдеши себѣ прмⷣръ бꙋдеши і҆ и҆скрениⷨ своиⷨ , а҆ще л҄и ѕо́лъ бꙋдеши е҆ді́нъ почръпеши ѕла́а . сн҃ъ накаꙁа́нъ премⷣꙋръ бꙋдетъ , бꙋ́емꙋ же ра́бъство бꙋдеⷮ . і҆ и҆же ѹ҆твержа́етсѧ на лжа́хъ , сеи пасе́тъ вѣтры , то́же и҆́сто поженетъ пти́ца парѧ́ща , ѻ҆ста́ви ѹ҆бо пꙋтѝ свое̑го виногра́да . ше́ствїѧ же свое̑го тѧжа́нїѧ прелесть , и҆ прехо́дит же сквоѕѣ пꙋсты́ню беꙁ̾во́днꙋю , и҆ ꙁе́млю распросте́ртꙋ въ жа́ждахъ събира́етъ рꙋка́ма непложде́нїе · Жена̀ беꙁⷨꙋна и҆ беꙁочи́ва , лише́на хлѣба бꙋдетъ . и҆же не вⷵⷵѣ стꙋда , сѣде при две́реⷯ до́мꙋ свое̑го на столцѝ , ꙗ҆́вѣ на пꙋтехъ приꙁыва́ющи ми́моходѧ́щаѧ . пꙋть и҆справлѧ́ющихъ въ пꙋтѝ своѧ̀ , и҆же е́сть ѿ ва́съ беꙁꙋмнѣи да ѹ҆клони́тсѧ къ мн҄ѣ · Лише́ным же премꙋдрости повелѣваа гл҃ющи , хлѣб̾ та́иныхъ въ сла́сть коснѣтсѧ , и҆ во́ды татебны сла́дки пїете . се́и же не вѣсть ꙗ҆́ко бывыѝ ѹ҆ не́ѧ поги́бнꙋтъ , и҆ во днѣ а҆́да ѻ҆брѣта́ю̑тсѧ · Но ѿско́чи не ꙁамедлѝ на мѣстѣ еѧ , ни напра́ви свое̑го ѻ́ка къ не́и . та́ко б҄о проидеши ꙗ҆ко во́дꙋ тꙋж́дꙋ , и҆ преидѝ рѣки тꙋждїи . ѿ воды́ же тꙋждаѧ ѻ҆ша́исѧ , и҆ ѿ и҆сто́чника чю́ждаго не пїи , да мно́гⷶ лѣтъ жи́въ бꙋдеши , и҆ прило́жатъ ти сѧ лѣта животꙋ̀ ·
Глⷡ‍҇а , і҃ · Сн҃ъ премꙋдръ веселиⷮ ѿц҃а , сн҃ъ же беꙁꙋменъ печа́ль ма́тери . нѣсть б҄о по́лѕы ѿ бога́тества беꙁако́нникоⷨ , пра́вдаⷤ‍ⷷ и҆ꙁба́виⷮ ѿ смр҃ти . не гла́домъ ꙁамори́тъ г҃ь дш҃а пра́ведныхъ , живо́тъ же нечести́выхъ раꙁорит̾ . нищета̀ мꙋжа смирѧеⷮ , рꙋки же в̾ста́нивыхъ ѻ҆богащаюⷮсѧ . сн҃ъ накаꙁа́нъ премꙋдръ бꙋдетъ , беꙁꙋмнаго же слꙋгꙋ прїемлеⷮ себѣ · Сп҃сетсѧ ѿ ꙁно́ѧ сн҃ъ раꙁꙋмивъ , вѣтротлѣ́ненъ же быва́етъ на жа́твѣ сн҃ъ ꙁаконопрестꙋпенъ · Блⷵвенїе гн҃е на главѣ пра́веднаго , ѹ҆ста́ же нечести́ваго покры́етъ пла́чь беꙁго́денъ . па́мѧть пра́ведныхъ с похва́лами быва́етъ , и҆́мѧⷤ‍ⷷ нечести́выхъ поги́бнетъ . премⷣръ срⷣцемъ прїиметъ ꙁа́повѣди , а҆ ѻ҆сквернеⷩ‍҇ ѹ҆стна́ма ѻ҆строптева́ѧ ꙁапнетсѧ . и҆же хо́дитъ про́сто хо́дитъ надѣѧсѧ , раꙁвраща́ѧ же пꙋтѝ своѧ не ѹ҆таи́тсѧ . намиꙁа́а ѻ҆́комъ со ле́стїю събира́етъ мꙋжем̾ ско́рбь , а҆ ѻ҆блича́ѧ же не ѻ҆бинꙋ́ѧсѧ ми́ръ тво́ритъ . и҆сто́чникъ живо́тенъ в рꙋцѣ пра́веднаго , ѹ҆ста́ же нечести́ваго покры́етъ па́гꙋба · Въꙁненавидѣнїе въꙁдви́жетъ побѣдꙋ , всѧ́ же въпре́ки гл҃ющаѧ покры́етъ любы̀ . и҆же ѿ ѹ҆стенъ и҆ꙁно́ситъ премꙋдрость , жеѕлоⷨ же біеⷮ мꙋжа беꙁъсръдечна · Премꙋдрїи съкры́ютъ чю́вствїѧ , ѹста́ же не ѻ҆паси́ваго приближа́ютсѧ съкрꙋше́нїю . стѧжа́нїе бога́тыхъ гра́дъ тве́рдъ , съкрꙋше́нїе же нечести́выⷯ нищета̀ . дѣла пра́ведныхъ живоⷮ тво́рѧтъ , пло́д же нечести́выхъ грѣсѝ . пꙋтѝ живо́тныѧ хранѧ́тъ накаꙁа́нїе , накаꙁа́нїе же неи̑ꙁбраⷩ‍҇на прельща́етъ · Покрива́юⷮ вра́жды ѹ҆стны пра́ведныхъ , и҆ꙁносѧ́щеиⷤ‍ⷷ клеветы̀ беꙁꙋмнѣиши сꙋть . и҆ꙁъ мно́гъ словесъ не ѹ҆бѣжи́ши грѣха̀ , щадѧ́и же гл҃ы раꙁꙋменъ бꙋдетъ . сребро̀ раждеже́но ꙗ҆ꙁы́къ пра́веⷣнаго , срⷣце же нечести́выхъ и҆ще́ꙁнетъ . ѹ҆стны̀ пра́ведныхъ ѹ҆мѣ́ютъ высо́каѧ , а҆ беꙁꙋмнїи же в нищетѣ скоⷩ‍҇чава́ютсѧ · Блⷵвенїе гн҃е на главѣ пра́веднаго , сїе ѻ҆богаща́етъ и҆ не и҆́мать приложи́тисѧ е҆мꙋ печа́ль въ срⷣцы . смѣхъ беꙁꙋмныхъ твориⷮ ꙁла́ѧ , премꙋдрость же мꙋжеви ражда́етъ мꙋдрость . поги́бель нечести́выхъ прено́ситсѧ , жела́нїе пра́веднаго прїѧтно . приходѧ́щиⷤ‍ⷷ бꙋри нечести́выи и҆щеꙁа́етъ , праведныи же ѹ҆клони́всѧ поживе́тъ въ вѣки . ꙗ҆́коже гро́ꙁдїе ꙁеле́ное па́коⷵ ꙁꙋбо́мъ и҆ ды́мъ ѻ҆чи́ма , та́ко ꙁако́нопрестꙋпле́нїе творѧ́щимъ е҆̀ · Страхъ гн҃ь прилага́етъ дн҃и , дѣла́ же нечести́выхъ ѹ҆малѧ́ютсѧ . прибли́житсѧ пра́ведныхъ весе́лїе , ѹ҆пова́нїе же нечести́выхъ погибаеⷮ . ѹ҆твержде́нїе прпⷣбномꙋ бо́ѧꙁнь гн҃ѧ , съкрꙋше́нїе творѧ́щиⷨ ѕла́ѧ . пра́ведникъ въ вѣки не ѻ҆слабѣ́етъ . нечести́вїи же не населѧ́тъ ꙁемлѝ , ѹ҆ста̀ пра́веднаго ка́плютъ премꙋдрость , ꙗ҆ꙁы́къ же непра́веⷣнаго погі́бнетъ . ѹ҆ста̀ пра́ведныхъ ка́плюⷮ блгⷣть , ѹ҆ста же нечести́выхъ ѿвраща́ютсѧ ·
Глⷡ‍҇а , а҃і · Мѣ́рила ле́стна мръꙁость преⷣ гм҃ъ , мѣ́рило же пра́ведно прїатно е҆мꙋ еⷵ . и҆дѣже а҆ще вни́детъ досажде́нїе , т҄ꙋ и҆ ѹ҆коре́нїе , ѹ҆ста́ же смире́нныхъ поѹ҆чаⷮсѧ премꙋдрости . ѹ҆мира́ющи пра́ведникъ ѻ҆ставлѧеⷮ попече́нїе , преⷣворꙋче́на же бꙋдетъ и҆ наꙁнаменова̀ нечести́выⷯ погибель . кончи́на пра́выхъ наста́вит̾ и҆хъ , и҆ препина́нїе ꙁако́нопрестꙋпникъ плени́тъ ѧ҆̀ . не ѹ҆спѣетъ и҆мѣнїе въ дн҃ь ꙗ҆́рости , пра́вда же и҆ꙁба́вит̾ ѿ смр҃ти . пра́вда непоро́чнаго и҆спра́витъ пꙋтѝ , и҆ беꙁчестїе ѻ҆бы́идеⷮ непра́вдꙋ . пра́вда мꙋжїи пра́выхъ и҆ꙁба́витъ и҆хъ , беꙁ̾совѣтїемъ же ѹ҆ловлѧ́ютсѧ ꙁако́нопрестꙋпнїи . скон̾ча́вшꙋсѧ мꙋжꙋ пра́веднꙋ не погибнетъ наде́жда , а҆ похва́ла нечести́выхъ погибнетъ . пра́ведныи ꙁ ло́вища и҆ꙁонре́тъ , в негоже мѣсто предае́тсѧ нечести́выи , ꙁако́н же нечести́въ потреби́тсѧ . въ ѹ҆стⷯѣ ꙁаконопрестꙋпныⷯ сѣть гражⷣаноⷨ , чю́в̾ствїе же праведныхъ спѣшно . въ бл҃гиⷯ же праведныхъ и҆спра́витсѧ гра́дъ , в поги́бели нечести́выхъ ра́дость . въ блⷵвенїѝ пра́веⷣныхъ въꙁнесе́тсѧ граⷣ , ѹ҆сты́ же нечести́выхъ раскопа́етсѧ . подража́етъ гража́ны скꙋдныи мꙋдростію , мⷤꙋ же мꙋдръ беꙁмо́лвїе въ́дитъ . мⷤꙋ дв҄оꙗ̑ꙁыченъ ѿкры́етъ совѣты въ со́ньмищихъ , вѣрныи же дх҃омъ таи́тъ вещи . и҆мже нѣсть совѣта́ па́дꙋтсѧ а҆ки ли́ствїе , сп҃сенїе же е҆сть въ мно́ѕѣ совѣтѣ . лꙋка́выи пронырꙋ́етъ е҆гⷣа съчета́етсѧ с пра́веднымъ , ненави́дит же гла́са ѹ҆твержде́на . жена̀ блгⷣтна въꙁно́ситъ мꙋжꙋ сла́вы , прⷵтлъ же досажде́нїѧ ненави́дѧщи пра́вды . богаⷮства лѣни́вїи скꙋдни быва́ютъ , въстан̾ни́вїи же ѹ҆тверьжⷣа́ют̾ богаⷮствомъ дш҃а своѧ . блгⷣть тво́риⷮ мꙋ́жъ млⷵтивъ , раꙁдрꙋша́етъ же тѣло свое немлⷵтивыи . нечести́выи тво́ритъ дѣла непрїа́ꙁнена , сѣмѧ пра́ведныхъ м̾ꙁда̀ и҆́стин̾ны . сн҃ъ пра́веденъ ражⷣа́етсѧ въ жи́ꙁнь , гоне́нїе же нечести́выхъ въ смр҃ть . ме́рꙁостны гв҃и раⷥвраще́нны пꙋтїе , прїѧтни же и҆мъ всѝ непоро́чнїи въ пꙋте́хъ свои̑хъ . в рꙋкꙋ рꙋцѣ вложь непра́ведне не бꙋдетъ беꙁ мꙋкъ ѕлы́хъ , сѣѧвыи же сѣмѧ прїимет̾ м̾ꙁдꙋ вѣрнꙋ . ꙗ҆́коже ѹ҆серѧ́ꙁь ꙁлаⷮ в но́ꙁдрехъ свинїи , та́коже и҆ женѣ ѕлоѹ́мнѣ лѣпота̀ . жела́нїе пра́ведныхъ вс҄е бл҃го , наде́жда же нечестивыхъ поги́бнетъ · Сꙋть и҆же своѧ̀ сѣющеи мно́жае тво́рѧтъ , сꙋть и҆ събира́ющеи тꙋ̀ждѧ скꙋдни . всѧ́ка дш҃а блⷵвена про́ста , мꙋж̾ же ꙗ҆́ръ не бл҃гоѻ҆́браꙁенъ . съдръжа́и пшени́цꙋ проклѧ́тъ людмѝ , блⷵвенїе же гн҃е на главѣ подаю́щемꙋ · Творѧ́и бл҃гаѧ и҆́щет̾ блгⷣти до́бры , вꙁы́щꙋщего же ѕл҄а ѕло̀ пости́гнет̾ е҆го . надѣѧ́исѧ на бога́т̾ство свое ѹ҆паде́тъ , и҆ ꙁастꙋпа́ѧи пра́вдꙋ то́и въс̾сїѧ́етъ . не сматрѧ́ѧи своеⷢ‍҇ до́мꙋ наслѣ́дитъ вѣтры , порабо́тае̑т же беꙁꙋменъ мꙋдрꙋ . ѿ пло́дⷶ пра́вдѣ проꙁѧба́етъ древо живота̀ , ѿе́млют же сѧ беꙁгода̀ дш҃и ꙁако́нопрестꙋпникъ . а҆ще пра́ведныи е҆два̀ сп҃сетсѧ , нечестивыи же и҆ грѣшныи гдѣ ꙗ҆ви́тсѧ ·
Глⷡ‍҇а , в҃і · Любѧ́и накаꙁа́нїе лю́битъ чю́в̾ствїе , а҆ ненавидѧ́и ѻ҆бличе́нїѧ беꙁꙋмеⷩ‍҇ . лꙋче ѻ҆брѣты́и блгⷣть ѿ г҃а , мꙋжъ же ꙁако́нопрестꙋпеⷩ‍҇ ꙁабвенъ бꙋдетъ · Не и҆спра́витсѧ чл҃къ ѿ ꙁако́нопрестꙋ́пникъ , ко́ренїѧ же пра́ведныхъ не ѿи́мꙋтсѧ . жена̀ раꙁꙋми́ва вѣне́ць мꙋжꙋ свое̑мꙋ , ꙗ҆́коже че́рвь въ дре́вѣ , та́коⷤ‍ⷷ погꙋбитъ мꙋжа жена̀ любодѣ́ица . мы́сль пра́ведныхъ сꙋдъ , совѣты же нечести́выⷯ льсти́вы . словеса̀ нечести́выхъ льсти́вы , ѹ҆ста́ же пра́ва и҆ꙁба́вѧтсѧ . и҆дѣже ѻ҆брати́тсѧ нечести́выи и҆сче́ꙁнетъ , хра́ми же пра́ведныхъ пребыва́юⷮ . ѹ҆ста̀ раꙁꙋмнаго хвали́ма быва́юⷮ ѿ мꙋжа , слабосе́рдъ же порꙋга́нъ бꙋдетъ . добрѣи мꙋжъ беꙁъ че́сти себѣ слꙋжа̀ , ниже и҆же че́сть себѣ ѻ҆блага́етъ , и҆ лише́нъ бꙋдетъ хлѣба . пра́ведникъ ми́лꙋетъ дш҃а ско́тъ свои̑хъ , ѹ҆тро́ба же нечести́выхъ беꙁъми́лостивна . дѣлаѧй свою ꙁе́млю насы́тѧтсѧ хлѣба , гонѧ́щеи сꙋ́етнаа скꙋдны ѹ҆мо́мъ . и҆же е҆сть сла́щь въ винѣ пребыва́ти , въ свои̑хъ тве́рдехъ ѻ҆ста́виⷮ досажде́нїе . жела́нїѧ нечести́выхъ ѕла̀ , а҆ ко́ренїѧ бл҃гихъ въ тве́рдеⷯ · ꙁа грѣхъ ѹ҆стнꙋ̀ в̾падетъ в сѣти грѣшникъ , и҆ꙁбѣжит же ѿ нихъ пра́ведникъ . глѧда́ѧи гла́дко поми́лованъ бꙋдетъ , а҆ срѣта́ѧи въ вра́тѣхъ ѻ҆скорби́тъ дш҃а . ѿ пло́дⷶ ѹ҆стнꙋ̀ дш҃а мꙋжꙋ напо́лнитсѧ бл҃гихъ , въꙁданїе же ѹ҆́стъ е҆го да́стьсѧ е҆мꙋ , пꙋтѝ бꙋꙁꙋмныхъ пра́ви предъ ни́ми . послꙋшае̑тъ совѣта мꙋдрыи , беꙁꙋмныи же въ прь́выи дн҃ь и҆сповѣсть гнѣвъ свои , досажде́нїе же свое таи́тъ мꙋдрыи , и҆ ꙗ҆вле́нꙋ вѣрꙋ и҆сповѣда́етъ пра́ведныи , а҆ свидѣтель непра́ведныхъ льсти́въ . сꙋть гл҃ющїи , ꙗ҆́ꙁвы тво́рѧтъ ꙗ҆́ко ме́чи , ꙗ҆ꙁы́к же премꙋдрыхъ и҆сцелѧ́ютъ . ѹ҆стны̀ и҆́стинны и҆справлѧ́ютъ свѣдѣтельство , свѣдѣтель же ско́ръ ꙗ҆ꙁы́къ непра́веденъ е҆сть въ срⷣци кꙋ́ющемꙋ ѕла́а , хотѧ́щеи же мирꙋ въꙁвеселѧⷮсѧ . не годѣ е҆сть пра́ведномꙋ ничтоⷤ‍ⷷ непра́ведно , нечести́вїи же и҆спо́лнѧⷮсѧ ꙁо́лъ . мръꙁость гв҃и ѹ҆стны̀ льсти́выѧ , творѧ́и же вѣрно прїѧтенъ е҆мꙋ · Мꙋжъ раꙁꙋми́въ прⷵтлъ чю́въствїю , срⷣце же беꙁꙋмныхъ ѹ҆т̾кнетсѧ въ клѧтваⷯⷯ . рꙋка и҆ꙁбра́нныхъ ѹ҆дръжи́тъ ѹ҆доⷠ‍҇ льсти́вїи же бꙋдꙋтъ въ плѣне́нїе . стра́шно слово срⷣце мꙋжꙋ пра́веднꙋ смꙋща́ет̾ , вѣсть же бл҃га веселиⷮ и҆̀ . раꙁꙋми́въ пра́ведникъ себѣ дрꙋгъ бꙋдетъ , во́лѧ же нечести́выхъ беⷥ смотре́нїѧ . съгрѣша́ющей пости́гнꙋтъ ꙁла́ѧ , пꙋть же нечести́выⷯⷯ прельсти́тъ ѧ҆̀ . не ѹ҆лꙋчитъ льсти́выи лови́твы , стѧжа́нїе же добро̀ мꙋжъ бл҃гъ · В пꙋте́хъ пра́ведныⷯ живо́тъ , пꙋтїе же враждꙋ́ющихъ въ смр҃ть ·
Глⷡ‍҇а , г҃і · Сн҃ъ хꙋдо́женъ послꙋшли́въ ѿц҃ꙋ , сн҃ъ же ѻ҆слꙋшли́въ поги́бель . ѿ плоⷣ пра́веⷣнаго снѣсть сн҃ъ бл҃гъ , дш҃а же ꙁако́нопрестꙋпникъ гибнⷮꙋ беꙁъ го́да . и҆же храниⷮ своѧ ѹ҆ста̀ блюде́тъ свою̀ дш҃ꙋ , а҆ не ѻ҆паси́выи ѹ҆стна́ма ѹ҆страши́тъ себѐ . въ по́хотехъ е҆сть всѧкъ нетѧ́гъ , рꙋки же въстанъливыⷯ въ прилежа́нїи . словесе непра́веⷣна ненави́дитъ пра́веⷣникъ , нечьсти́выи же стыдиⷮсѧ и҆ не и́мать дръꙁнове́нїѧ . пра́вда съхрани́тъ беⷥꙁлоби́выѧ , нечьсти́ваⷤ‍ⷷ блѧди́ва тво́ритъ грѣхъ · Сꙋть богатѧ́ще себѐ ничесоже и҆мꙋще , и҆ сꙋть смирѧ́ющесѧ въ мно́ѕѣ богаⷮствѣ · И҆ꙁбавле́нїе мꙋ́жꙋ дш҃и свое е҆го бога́тьство , ни́щїи же не постоиⷮ въ ꙁапрѣще́нїи . свѣтъ пра́веⷣникоⷨ прⷵно , свѣтъ же нечьсти́выхъ ѹ҆гаснетъ · дш҃а же льсти́выхъ блꙋ́дѧⷮ въ грѣсѣхъ , пра́веднїи же щедрꙋ́ют̾ и҆ ми́лꙋютъ . ѕлы́и же съ досажде́нїеⷨ тво́ритъ ѕла́ѧ , себѣ же раꙁꙋмѣ́ющїи премꙋ́дрїи сꙋть · И҆мѣнїе поспѣшно съ беꙁаконїемъ ѹ҆мале́нно быва́етъ , собира́ѧи же себѣ съ бл҃гочестїемъ и҆ꙁобилитъ · Пра́веⷣныи щедри́тъ и҆ да́етъ , лꙋче есть подвиѕа́ти срⷣце ѻ҆браща́ющесѧ , и҆ на ѹ҆пова́нїе ведꙋщ́е , дре́во б҄о животно е҆сть жела́ніѧ до́бра . и҆же не послꙋша́етъ ве́щи и҆ ве́щь не послꙋш́аетъ е҆го , а҆ боѧ́исѧ ꙁа́повѣди се́и ꙁдраⷡ‍҇ствꙋетъ · Сн҃ꙋ лꙋка́вомꙋ ничтоⷤ‍ⷷ е҆сть бл҃го , рабꙋ же мꙋдрꙋ поспѣюⷮсѧ дѣ́ла въ бл҃гое , і҆ и҆справѧ́тсѧ е҆мꙋ пꙋтїе е҆го . ꙁа́повѣди мꙋдрꙋ и҆сточ̾никъ живота̀ , несмыслѧи же ѿ сѣти ѹ҆́мретъ . раꙁꙋмъ бл҃гъ да́етъ блгⷣть , раꙁꙋмѣти же ꙁако́нъ мы́сли е҆сть бл҃ги , пꙋтїе же ниꙁъмꙋдрꙋ́ющихъ въ погибели . ра́бъ хꙋдоⷢ‍҇ дѣ́етъ с ра́ꙁꙋмомъ , беꙁꙋмныи же и҆сходатаитъ себѣ мꙋ́кꙋ · Цр҃ь дръꙁъ въпадетъ въ ѕло , совѣт же мꙋдрыхъ и҆ꙁба́витъ е҆го . нищета и҆ беꙁъчестїе ѿе́млетъ накаꙁанїе , хранѧ́и же ѻ҆бличенїе просла́виⷮсѧ · Жела́нїѧ бл҃говѣрныхъ наслаждаюⷮ дш҃ꙋ , дѣ́ла же нечьсти́выхъ дале́че ѿ ра́ꙁꙋма · Ходѧ́и же съ премꙋдрыⷨ премꙋ́дръ бꙋдетъ , а҆ ходѧ́и же съ беꙁꙋмными поꙁна́нъ бꙋдетъ . съгрѣша́ющаѧ пости́гнеⷮ ѕл҄о , а҆ пра́веⷣныѧ же пости́гнꙋтъ бл҃гаѧ · Бл҃гъ мꙋжъ наслѣ́дитъ сн҃ы сн҃овъ , щади́т же сѧ правеⷣнымъ богатество нечьсти́выⷯ · Правеⷣнїи скончаю̑т̾ въ бога́тьствѣ лѣта мно́га , нечести́вїи же поги́бнꙋтъ въско́рѣ · И҆же щадиⷮ же́ѕлъ свои ненави́диⷮ сн҃а свое̑го , а҆ любѧ и҆̀ прилⷤѣно накаꙁꙋеⷮ · Правеⷣныи ꙗ҆ды́и насыщаеⷮ дш҃ꙋ свою̀ , дш҃а же нечести́выⷯ ненасыще́ни ·
Глⷡ‍҇а , д҃і · Премꙋ́дрыѧ же́ны соꙁда́ша хра́мы , а҆ беꙁꙋмныѧ раскопа́ша рꙋка́ма свои̑ма · Ходѧ́и пра́во бои́тсѧ г҃а , а ѻ҆строптеваѧи пꙋтѝ своѧ̀ ѹ҆коре́нъ бꙋ́детъ · И҆ꙁъ ѹ҆стъ беꙁꙋмныхъ же́ѕлъ досажде́нїѧ , ѹ҆стны же правеⷣныхъ хранѧⷮ себѐ · И҆дѣже нѣсть воловъ ꙗ҆́сли праꙁⷣны , а҆ и҆дѣже жи́та мно́га ꙗ҆́вѣ волꙋ̀ крѣпость · Свѣдѣтель вѣренъ не лжеⷮ , раждиѕа́етъ же л̾жа свѣдѣтель неправеденъ . въꙁы́щеши премꙋдрости въ ꙁлы́хъ и҆ не ѻ҆брѧ́щеши е҆ѧ̀ , чю́вство же ѿ мꙋдрыхъ ѹ҆до́бно · Вс҄ѧ проти́вна сꙋть мꙋжѐви беꙁꙋмнꙋ , ѻ҆рꙋ́жїе же чю́в̾ствїю ѹ҆стны премꙋдрыхъ · Премꙋ́дрость хꙋдо́гихъ раꙁꙋмѣетъ пꙋти и҆хъ , ненакаꙁа́нїе же нечьсти́выхъ лестно · домо́ве беꙁако́нныхъ длъжнꙋ́ютъ ѻ҆цѣщенїѧ , домове же правеⷣныхъ прїѧ́тни · Срⷣце мꙋж́ꙋ чю́вствено ѻслаблѧ́ет̾ дш҃ꙋ е҆го , е҆гда́ же веселиⷮсѧ не примѣша́етсѧ печа́ль досажде́нїѧ · домо́ве же нечьсти́выхъ и҆ꙁчеꙁнꙋтъ , скровища же и҆справлѧ́ющиⷯ пребыва́ютъ · Є҆́сть пꙋть и҆же мни́тсѧ чл҃комъ пра́въ быти , послⷣѣнѣѧ же е҆го прїидⷮꙋ во дно а҆́дꙋ . къ весе́лїемъ не прилагаеⷮсѧ печа́ль , кончи́на же ра́дости въ пла́чь прихо́дитъ · Пꙋтїи свои̑хъ насы́тиⷮсѧ дръꙁосердъ , ѿ ꙁамышленїѧ же своеⷢ‍҇ мꙋж́ъ бл҃гъ · Неꙁлоби́въ вѣ́рꙋ и҆метъ всѧ́комꙋ словесѝ , кова́рен же прихо́дитъ в покаа́нїе · Премꙋдръ ѹ҆боа́всѧ ѹ҆кло́ниⷮсѧ ѿ ꙁла , а҆ беꙁꙋмныи надѣѧ́всѧ себѣ смѣша́етсѧ съ беꙁако́нными · На́глодꙋшенъ мꙋ́жъ беꙁъ совѣта тво́ритъ , мⷤꙋ же мꙋдръ длъготръпитъ · Раꙁдѣлѧ́ютъ беꙁꙋмнїи ѕло́бꙋ , ковар̾ни же ѹ҆дръжа́тъ чю́в̾ствїе · Въсполъꙁнꙋтсѧ ѕлїи прⷣе бл҃гими и нечестивїи послꙋжатъ при две́рахъ пра́веⷣныⷯ · дрꙋѕи въꙁненави́дѧтъ дрꙋги ни́щїа , дрꙋѕи же бога́тымъ мно́ѕи · Ѹ҆корѧ́ѧи ѹ҆богаго съгрѣшиⷮ , милꙋѧи же ни́щаго бл҃женъ · Блꙋдѧ́ще непра́веⷣнїи дѣ́лаюⷮ ѕлаѧ , млⷵть же і҆ и́стиннꙋ дѣ́лаюⷮ бла́ѕїи · Не свѣдѧ́тъ млⷵти і҆ и́стинны дѣ́лателе ѕло́мъ , млⷵтыни же и҆ вѣра претворѧ́ютъ бл҃гимъ ѻ҆ всемъ пекꙋщисѧ е҆ді́но е҆сть бл҃го , и҆ слащїи и҆ беꙁъ печа́ли въ ѻ҆скꙋде́нїи бꙋ́дет̾ · Вѣнецъ премꙋ́дрыхъ бога́тьствїе и҆хъ , жи́тїе же беꙁꙋмныхъ ѕл҄о · Иꙁба́витъ ѕлꙋ̀ дш҃ꙋ свѣдѣтель вѣренъ , ражⷣиѕаеⷮ л̾жа свѣдѣтель льсти́въ · Въ стра́сѣ гн҃и ѹ҆пова́нїе крѣпости , ча́домъ же свои̑мъ ѻ҆ста́виⷮ ѹ҆твръженїе ми́рꙋ · Страⷯ гн҃ь и҆сто́чникъ животен̾ , тво́риⷮ же ѹ҆кланѧ́тисѧ ѿ сѣти смр҃тныѧ · Въ мно́ѕѣ ꙗ҆ꙁы́цѣ сла́ва цр҃ю̀ , въ ѻ҆скꙋдѣнїи же люⷣстѣ съкрꙋше́нїе си́л̾номꙋ · Тръпели́въ мꙋж́ъ мно́гъ въ мꙋдрости , а҆ ма́лодꙋшенъ крѣпок̾ беꙁꙋма̀ · Крѣпкодꙋшенъ мⷤꙋ срⷣцꙋ вра́чь , червъ же ко́стемъ срⷣце чювствено · ѻ҆клевета́ѧи ѹ҆богаⷢ‍҇ раꙁдража́етъ сътво́ршаго и҆̀ , а҆ и́же чтетъ и҆ ми́лꙋетъ ни́щаго чте́тъ сътво́ршаго и҆̀ · Ꙁло́бою свое́ю ѿринетсѧ нечести́выи , надѣѧ́и же сѧ въ г҃а свои̑мъ прпⷣбїемъ пра́веденъ · Въ срⷣцы бла́ѕѣ мꙋж́ꙋ почива́етъ премꙋдрость , въ срⷣци же беꙁꙋмнѣ не поꙁна́етсѧ · Пра́вда въꙁно́ситъ племѧ̀ , ѹ҆малѧ́ют же сѧ лю́дїе грѣхѝ . прїѧ́тъ быва́етъ цр҃емъ слꙋга̀ раꙁꙋменъ , свои̑м же бл҃гоѻ҆браще́нїемъ ѿи̑метъ досажденїе . гнѣв̾ гꙋби́тъ и҆ мꙋдрыѧ , ѿвѣт же смиренъ ѿи́метъ ꙗ҆́рость ·
Глⷡ‍҇а , е҃і · Сло́во же́стоко въꙁдви́жетъ гнѣвъ . ꙗ҆ꙁы́къ же мꙋ́дрыⷯ доброѹ҆́менъ , ѹ҆ста́ же нечести́выхъ повѣ́дѧⷮ ѕл҄о · На всѧкоⷨ мѣстѣ ѻ҆́чи гн҃и блюдета̀ , ѕлыѧ́ же и҆ бл҃гыѧ · И҆сцѣленїе ꙗ҆ꙁы́ка дре́во животно , съблюда́ѧи же и҆спо́лниⷮсѧ дх҃а · Беꙁⷨꙋныи порꙋга́етсѧ накаꙁа́нїю ѿц҃а свое̑го , хранѧ́и же ꙁа́повѣди хꙋдо́женъ еⷵ · Въ мно́ѕѣи пра́вдѣ крѣ́пость мно́га , а нечести́вїи же ѿ ꙁемлѧ̀ поги́бнⷮꙋ · въ дворⷯѣ пра́веⷣныⷯ крѣпость мно́га , пло́ди же нечести́выⷯ погибаюⷮ · ѹ҆ста премꙋ́дрыⷯ свѧꙁꙋ́ютъ чю́въствїѧ , срⷣце же беꙁꙋмныⷯ не тве́рдо · Жертвы беꙁꙋмныхъ мръ́ꙁость гв҃и , моли́твы же и҆справлѧ́ющихъ прїѧты иⷨ . мръꙁ́ость гв҃и пꙋтїе нечести́выⷯ , гонѧ́щаѧ же правдꙋ лю́биⷮ · Накаꙁанїе неѕлоби́ваго поꙁна́ваеⷮсѧ ѿ ми́моходѧ́щиⷯ , а҆ ненавидѧ́щїи ѻ҆бличенїа сконча́ютсѧ сра́мно · А҆́дъ и пагꙋба ꙗ҆́вѣ ѿ г҃а , ка́ко не срⷣца л҄и чл҃ческа · Не въꙁлю́битъ б҄о ненакаꙁа́н̾ныи ѻ҆блича́ющиⷯ е҆го , съ премꙋ́дрыми же не побе́сѣдꙋетъ · Срⷣцꙋ веселѧ́щꙋсѧ лицѐ цвите́тъ , въ скорбиⷤ‍ⷷ сꙋще дрѧ́хло е҆сть · Срⷣце пра́во и҆́щеⷮ чю́въствїѧ , ѹ҆ста же ненакаꙁа́ныⷯ раꙁꙋмѣюⷮ въ ѕло · Вс҄ѧ лѣта ѻ҆́чи ѕлы́хъ ча́ютъ ѕла̀ , до́брїи же беꙁъмолъствꙋю при́сно · Лꙋче ма́ла ча́сть съ бо́ѧꙁнїю гн҃ею , не́жели бога́тьствїѧ ве́лїѧ беꙁъ бо́ѧꙁни · Лꙋчше ѹ҆чрежⷣенїе ѕе́лїемъ с любо́вїю и҆ блгⷣтїю , неже преⷣставле́нїе те́лцⷶ съ вра́ждою · Мꙋж́ъ ꙗ҆́ръ притварѧеⷮ сва́ры , терпеливыи же и҆ грѧдꙋщаѧ ѹ҆кротиⷮ . тръпели́въ мⷤꙋ ѹ҆кротиⷮ сꙋдъ , нечести́выи же въꙁъдвиѕаеⷮ па́че · Пꙋтїе лѣни́выⷯ постла́ни тер̾нїеⷨ , а҆ борꙁыⷯ глаⷣцы · Сн҃ъ премꙋдръ веселиⷮ ѿц҃а , сн҃ъ же беꙁꙋмеⷩ‍҇ подража́етъ мт҃рь свою̀ · Несмы́сленои стеѕѝ скꙋ́дость ѹ҆ма̀ , мꙋж́ъ же мꙋ́дръ и҆справлѧ́а хо́диⷮ · Прилага́етъ б҄о помышленїа не чтꙋщимъ соньмищ̾ , въ срⷣцихъ же совѣтныхъ пребываетъ совѣтъ · Не и́мать послꙋша́ти ѕлыи е҆го , ниже речетъ съвершена ничесоже до́бра и҆ ѻ҆бъщенїѧ · Пꙋтїе живота̀ раⷥмышленїѧ раꙁꙋмнаго , да ѹ҆клони́всѧ ѿ а́да сп҃сетсѧ · до́мы досадитель раꙁорѧеⷮ г҃ь , ѹ҆твержае же предѣлы вдовиⷰ‍҇ · Мръꙁость гв҃и мы́сль непра́веⷣна , бескверныхъ реченїѧ пречи́ста · Гꙋбит же себе м̾ꙁдои҆́мецъ , не любѧⷤ‍ⷷ м̾ꙁды̀ и҆́мать спⷵтисѧ · Млⷵтынѧ и҆ вѣра ѻ҆чища́ютъ грѣсѝ , бо́ѧꙁнїюⷤ‍ⷷ гн҃ею ѹ҆кланѧ́етсѧ всѧ́къ ѿ ѕла̀ . срⷣца правеⷣныхъ поѹ҆ча́ютсѧ вѣрѣ , ѹ҆ста́ же нечести́въхъ ѿвѣща́ютъ ѕл҄о · Прїѧ́ти гм҃ъ пꙋтїе правеⷣныⷯ мꙋж́ъ , тѣмже и҆ сихъ ради вра́ѕи дрꙋѕи быва́ютъ · далече ѿстоиⷮ б҃ъ ѿ нечести́выхъ , моли́твъ же правеⷣныхъ послꙋшаеⷮ · Лꙋче ма́ло прїѧтїе съ пра́вдою , нежели мно́га жи́та с непра́вдою · Срⷣце мꙋж́ꙋ мы́слитъ праведнаѧ , да ѿ бг҃а и҆спра́вѧⷮсѧ стопы е҆го · Ꙁрѧ́и ѻ҆чи́ма пра́вѣ веселиⷮ срⷣце , вѣсть же бл҃га бл҃житъ ко́сти · Послꙋша́ѧи ѻ҆бличенїи живота , посредѣ премꙋ́дрых̾ въдворѧ́етсѧ , и҆же не прїемлетъ накаꙁа́нїѧ ненави́дитъ себѐ . съблюда́ѧи же ѻ҆бличе́нїе лю́битъ свою̀ дш҃ꙋ . бо́ѧꙁнь гн҃ѧ накаꙁа́нїе и҆ премꙋдрость , и҆ нача́ло сла́вы ѿвѣщаеⷮ е́и . преⷣи҆́детъ же смиреныⷨ сла́ва ·
Глⷡ‍҇а , ѕ҃і · Чл҃чьско е҆сть мысль ѹ҆готови́ти , и҆ гн҃е еⷵ ꙗ҆ꙁы́ки стро́ити · Вс҄и пꙋтїе чл҃честїи ꙁнаеми сꙋть прⷣе ѻ҆чїма е҆го , мѣритеⷧ‍҇ еⷵ дх҃оⷨ б҃ъ · ѿкры́и гв҃и дѣ́ла твоѧ̀ , і҆ и҆спра́вѧтсѧ помышле́нїѧ твоѧ̀  · Вс҄ѧ дѣ́ла смире́ннаго ꙗ҆́вѣ преⷣ гм҃ъ , нечⷵсти́вїи же въ дн҃ь ѕо́лъ поги́бнꙋтъ · Ме́рꙁо́къ преⷣ гм҃ъ всѧ́къ высо́косе́рдыи , в̾ рꙋкꙋ же рꙋ́цѣ вло́жь непра́веⷣныи не и҆ꙁвине́тсѧ · Нача́токъ пꙋтѝ бл҃гомꙋ твори́ти пра́веⷣное , и҆ прїѧ́та же ѿ б҃а паче же́ртвы жре́нїа · И҆щаи г҃а ѻ҆брѧ́щетъ ра́ꙁꙋмъ съ правдою , и҆ пра́во и҆́щꙋщеи е҆го ѻ҆брѧ́щꙋтъ миръ · Вс҄ѧ дѣ́ла гн҃ѧ съ правдою , храни́т̾ же сѧ мꙋж́ъ нечⷵти́въ въ дн҃ь ѕолъ · Врѧженїѧ въ ѹ҆стна́хъ цр҃евахъ , в сꙋдищи же не прелстѧⷮсѧ ѹ҆ста е҆го · Ꙗ҆́ко превѣса мѣ́рила тако и҆ правда ѹ҆ б҃а , дѣла е҆го мѣрила праведна · Мръꙁость цр҃еви творѧ́и ѕла́ѧ , съ пра́вдою б҄о готоваетсѧ прⷵтлъ нача́ла · Прїѧ́ты цр҃емъ ѹ҆стны̀ пра́веⷣныхъ , словеса же пра́выхъ лю́витъ г҃ь · Ꙗ҆́рость цр҃ева посо́лъ смрътенъ , мꙋж́ъ же прмⷣръ и҆ꙁба́витсѧ ѿ него · Въ свѣтѣ живо́тнѣ сн҃ъ цр҃евъ , прїѧ́тїи же е҆го ꙗ҆́ко ѻ҆́блакъ по́ꙁденъ · Ѹ҆гнѣжде́нїѧ прмⷣрости и҆ꙁволенънѣ́иши паче ꙁлата , вселе́нїѧ же мꙋ́дрости дра́жаиши сребра̀ · Пꙋтїе живо́тнїи ѹ҆кланѧ́ютсѧ ѿ ѕла̀ , долгота̀ б҄о жи́тїѧ пꙋтїе пра́веⷣни · Прїемлѧ́и накаѕа́нїе въ бл҃гихъ бꙋдетъ , хранѧ́и же ѻ҆бличе́нїѧ ѹ҆мꙋдри́тсѧ · И҆же храниⷮ своѧ̀ пꙋтѝ съблюде́тъ свою дш҃ꙋ , любѧ́и же живо́тъ свои щади́тъ своѧ̀ ѹ҆ста̀ пре́жⷣе съкрꙋше́нїѧ · Варѧ́етъ досажⷣе́нїе , пре́жⷣе паде́нїѧ ѕл҄омышле́нїѧ · Лꙋ́че кротъкодш҃енъ съ смире́нїемъ , нежели и҆же раꙁдѣлѧеⷮ коры́сть съ досади́тели · Раꙁꙋми́въ въ ве́щехъ ѻ҆брѣта́тель бл҃гимъ , надѣѧи же сѧ на г҃а бл҃жеⷩ‍҇ · Раꙁꙋмныѧ и҆ прмⷣрыа ѕлы̀ наричюⷮ , бл҃года́тни же въ словесѣхъ па́че послꙋш́ани бꙋ́дꙋтъ · Исто́чникъ живо́тенъ мысль стѧжавшїи , накаꙁа́нїе беꙁꙋм́ныхъ ѕл҄о · Срⷣце прмⷣраго раꙁꙋмѣ́етъ ꙗ҆́же ѻ҆ свои̑хъ е҆мꙋ ѹ҆́стъ , въ ѹ҆стна́хъ же носиⷮ ра́ꙁꙋмъ · Сотове медовии словеса̀ до́бра , сла́сть же иⷯ и҆сцѣле́нїе дш҃и · Сꙋть пꙋтїе мни́ми пра́ви сꙋще мꙋжꙋ , послѣ́днѧѧ же е҆го ꙁрѧ́тъ во дно̀ а҆́дꙋ · Мꙋ́жъ же въ трꙋ́дѣхъ трꙋжа́етъ себе , и҆ꙁнꙋжа́етъ себѣ поги́бель · Стропти́выи въ ѹ҆стнаⷯ свои̑хъ но́ситъ себѣ поги́бель , мⷤꙋ же беꙁꙋ́менъ копа́етъ себѣ ѕл҄о , и҆ въ ѹ҆стнꙋ свою събираеⷮ себѣ ѻ҆́гнь · Мꙋжъ же стропти́въ распалѧеⷮ ѕл҄о , и҆ ꙁа́рю лестнꙋ въꙁгнѣща́етъ и҆мъ и҆ раꙁлꙋча́етъ дрꙋ́ги · Мꙋж́ъ же ꙁако́нопрестꙋ́пенъ и҆скꙋшаеⷮ дрꙋ́ги и҆ наво́дитъ и҆хъ пꙋтѝ не бл҃ги · ѹ҆твержа́ѧи ѻ҆́чи свои мы́слитъ раꙁвраще́ннаѧ , е҆млѧ́и же сѧ ꙁа ѹ҆стнꙋ свою нарица́етъ вс҄ѧ ѕла́а , се́и пе́щь е҆сть ꙁло́бѣ · вѣне́цъ хваленъ ста́рости , въ пꙋтеⷯ же пра́ведныⷯ ѻ҆брѣта́етсѧ · Лꙋ́чи мꙋж́ъ долготерпе́ливъ паче крѣ́пкаго , мꙋ́жъ мꙋдрость и҆мѣѧи паче дѣлателѧ вели́каго , а҆ держа́и гнѣ́въ паче ниⷥвꙁѧ́того гра́да · В нѣдра вхо́дѧтъ вс҄ѧ сїѧ пра́веⷣныⷨ , ѿ г҃а же вс҄ѧ пра́веⷣна ·
Глⷡ‍҇а , ꙁ҃і · Лꙋ́че хлѣбъ съ сла́стїю въ ми́рѣ , нежели доⷨ и҆спо́лнен̾ бл҃гимъ мно́гимъ , и҆ непра́ведномъ ꙁаколе́нїемъ со сва́ромъ . ра́бъ смы́сленъ ѹ҆дръжи́тъ господина несмы́слена , въ бра́тїю же раꙁдѣли́тъ и҆мѣнїе на ча́сти · Ꙗ҆́коже и҆скꙋша́етсѧ въ ѻ҆гнѝ сребро̀ и҆ ꙁла́то , та́ко и҆ꙁбра́н̾ныхъ срⷣца ѿ г҃а . ѕлы́и послꙋшаеⷮ ꙗ҆ꙁыка ꙁаконопрестꙋпна , пра́ведныи же не внимаетъ ѹ҆сте́нъ л̾жи́выхъ . рꙋга́ѧсѧ ѹ҆бо́гомꙋ , раꙁдражаетъ сътво́ршаго и҆̀ . и҆ ра́дꙋѧ же сѧ ги́бнꙋщемꙋ не и҆ꙁвине́тсѧ , ми́лꙋѧи же поми́лованъ бꙋдетъ · Вѣне́ць ста́рости сн҃ы сн҃овъ , похвалаⷤ‍ⷷ дѣтемъ ѿц҃ы и҆хъ · Вѣрномꙋ весь ми́ръ бога́тествъ , невѣрномꙋ же ниже е҆ді́нъ пѣ́нѧѕь . не сподоби́тесѧ беꙁꙋмномꙋ ѹ҆стнѣ въ вѣ́рꙋ , ни пра́веднаго ѹ҆стнѣ въ лжꙋ̀ . м̾ꙁда̀ блгⷣть е҆сть ѹ҆ча́щимъ , и҆дѣже а҆ще ѻ҆братѧ́тсѧ поспѣ́етсѧ и҆м̾ · И҆же таи́т̾ ѻ҆би́ды и҆́щетъ любвѐ , і҆ и҆же ненави́дитъ съкрыва́ти раꙁъдрꙋша́етъ дрꙋжбы и҆ домы̀ · Съкрꙋша́етъ преще́нїе срⷣце мꙋдраго , беꙁꙋмныи же и҆ бїе́мъ не чю́етъ ра́нъ . прекосло́вїѧ въꙁдви́жетъ всѧ́къ ѕлы́и , г҃ь же а҆́гг҃ла неми́лостивна по́слетъ на́нь · Въпада́етъ въ печа́ль мꙋжꙋ смы́сленꙋ , беꙁꙋмнїи же раꙁмышлѧ́ютъ ѕла́ѧ · И҆же въꙁдае́тъ ѕло́е въꙁ до́брое , не подви́жетсѧ ѕло̀ и҆ꙁ до́мꙋ е҆го . вла́сть даю́тъ сло́вомъ нача́ло пра́вды , преди же повѣда́етъ ѹ҆бо́жество и҆ тѧ́жесть и҆ сва́ръ . и҆же сꙋдитъ непра́ведне пра́веднаго , непра́веднаго же пра́ведне , нечи́стъ и҆ мръꙁокъ ѿ г҃а . въскꙋ́ю бѧ́ше и҆мѣнїе беꙁꙋмномꙋ , стѧжа́ти премꙋдрости беꙁъсръдыи не мо́жетъ . и҆же въꙁно́ситъ до́мъ свои , и҆́щетъ съкрꙋше́нїа , а҆ ѻ҆строптева́ѧисѧ въ наѹ҆че́нїе в̾пада́етъ въ ѕла́ѧ · Въ всѧ́ко времѧ да и҆́маши дрꙋги , бра́тїѧ же въ бѣдаⷯ пособи́ви быва́ите · сего б҄о ра́ди блгⷣти быва́ютъ . мⷤꙋ же беꙁꙋменъ въспле́щетъ ра́дꙋѧсѧ себѣ , ꙗ҆́коже порꙋча́ѧисѧ и҆ꙁрꙋчитъ дрꙋга свое̑го , се́и же въ е҆го ѹ҆стнꙋ̀ ѻ҆́гнь събира́етъ . грѣхолю́бецъ ра́дꙋетсѧ сва́ром̾ , а҆ жестосръдыи не ѹ҆срѣщеⷮ бл҃гих̾ . мꙋж̾ же премѣн̾ныи ꙗ҆ꙁы́коⷨ в̾падаетъ въ ѕло̀ , срⷣце же беꙁꙋмнаⷢ‍҇ бо́лѣꙁнь стѧжа́вшомꙋ е҆̀ . не веселиⷮсѧ ѿц҃ъ ѻ҆ сн҃ѣ ненакаꙁаⷩ‍҇нѣ , сн҃ъ же мꙋдръ веселиⷮ мт҃рь свою . срⷣце же весе́ло бл҃гъ нра́въ тво́риⷮ , мꙋжꙋ же скърбли́вꙋ ꙁасы́шꙋтъ ко́сти . прие҆́млющꙋ м̾ꙁдꙋ̀ бес пра́вды в нѧ́дра , не поспѣю́тсѧ пꙋтїе въ пра́вдꙋ . нечести́вїи же ѹ҆клонѧ́ютъ пꙋтѝ пра́выѧ , лицѐ раꙁꙋмно мꙋжа премꙋдра , ѻ҆́чи же биꙁꙋмныхъ на коⷩ‍҇циⷯ ꙁемлѝ . гнѣвъ ѿц҃ꙋ сн҃ъ беꙁꙋменъ , и҆ бо́лѣꙁнь ро́ж̾шеи е҆го . т̾щеты̀ твори́ти мꙋжꙋ пра́веднꙋ не добро̀ , ниже прпⷣбно кова́ти ко́ва могꙋтеⷨ ѻ҆ пра́ведныхъ . и҆же щади́тъ гл҃ъ и҆спꙋститъ же́стокъ ра́ꙁꙋмъ , тръпели́въ же мꙋжъ мꙋдръ лꙋчши и҆́щꙋщаго наѹ́ки . несмы́сленнꙋ въпро́шьшꙋ ѻ҆ премꙋдрости , премꙋдрость въмѣни́т ли сѧ е҆мꙋ . ди́вна б҄о кто̀ себе сътво́рь непщева́нїемъ мꙋдръ бы́ти ·
Глⷡ‍҇а , и҃і · Вины̀ и҆́щетъ мꙋжъ хотѧ̀ ѿлꙋчитисѧ ѿ дрꙋга , на всѧ́ко же вре́мѧ поноси́мъ быва́етъ . не требꙋетъ премꙋдрости мꙋжъ скꙋдоѹ́менъ , ꙁанѐ па́че во́дитсѧ беꙁꙋмїемъ . е҆гда̀ прїидетъ нечести́выи въ глꙋбинꙋ̀ ѕо́лъ неради́тъ , нахо́дит̾ же е҆мꙋ досажде́нїе и҆ поноше́нїе . вода̀ глꙋбо́ка сло́во въ срⷣци мꙋжꙋ , водаⷤ‍ⷷ въска́чꙋщїѧ и҆сто́чникъ живо́тен̾ . чюди́тисѧ лицꙋ̀ нечести́вомꙋ не добро̀ , ниже прпⷣбно ѹ҆кланѧ́ти пра́веднаго на сꙋдѣ · Ѹ҆стны̀ беꙁꙋмнаго приво́дѧтъ е҆го на ѕло̀ , ѹ҆ста́ же е҆го дръ́ꙁость сме́рти приꙁыва́етъ · Ѹ҆стнѣ беꙁꙋмнаго съкрꙋша́ютъ е҆го , ѹ҆стны́ же е҆го сѣть дш҃и  · Лѣни́ва ниꙁлага́етъ стра́хъ , дш҃и же мꙋжїи жена́мъ подобнымъ , въꙁъа́лчетъ · Не и҆сцѣлѧ́ѧи себе ѻ҆ свои̑хъ дѣлехъ , дрꙋгъ е҆сть ѻ҆глажда́ющемꙋ себе · И҆ꙁ вели́чества крѣпости и҆́мѧ гн҃е , къ немꙋ же притѣка́юще пра́ведницы сп҃саютсѧ · И҆мѣнїе бога́тꙋ мꙋжꙋ градъ тве́рдъ , сла́ва же е҆го весе́лїе повѣда́етъ · Прежде сокрꙋше́нїѧ въꙁно́ситсѧ срⷣце мꙋжꙋ , и҆ пре́жде сла́вы смирѧ́етсѧ · И҆же ѿвѣща́етъ сло́во прежде слы́шнїѧ стꙋдъ е҆мꙋ быва́етъ и҆ поноше́нїе · Гнѣвъ мꙋжа ѹ҆кротиⷮ ра́бъ мꙋдръ , малодш҃на же чл҃ка кт҄о ѹ҆кро́тит̾ · Срⷣце мꙋ́драго стѧжетъ чюв̾ствїе , ѹ҆́ши же прмⷣрыхъ и҆́щета гада́нїи · дѣланїе чл҃ка пространи́тъ и҆̀ , и҆ съ си́лнымъ посажⷣа́ютъ е҆го · Пра́веⷣныи хꙋли́мъ е҆сть ѿ ѕлы́хъ въ правословїи , ꙗ҆́коже е҆гда̀ ѻ҆брѧщетъ сꙋпостаⷮ ѻ҆бличае̑тсѧ . пречистыѧ гл҃ы ѹ҆ставлѧетъ молчали́выи , си́лныѧ же нарица́етъ непослꙋшливыѧ · Браⷮ ѿ бра́та ꙁастꙋпаеⷨ е҆сть , ꙗ҆́ко граⷣ тве́рдъ и҆ высо́къ , ѹ҆крѣплѧет̾ же сѧ ꙗ҆́ко ѻ҆сно́вано црⷵтво · ѿ пло́да ѹ҆сте́нъ свои̑хъ мꙋж́ъ насыща́етъ чре́во свое , ѿ плода же ѹ҆стнꙋ е҆го насытѧтсѧ · Смр҃ть и живоⷮ в рꙋ́кꙋ ꙗ҆ꙁы́ка , дръжа́щеи же е҆го снѣдѧтъ пло́дъ е҆го · И҆же ѻ҆брѧщетъ женꙋ̀ до́брꙋ , ѻ҆брѣте блгⷣть , прїѧлъ же е҆сть ѿ г҃а кро́тость · И҆же и҆ꙁго́нитъ женꙋ до́брꙋ , и҆ꙁго́нитъ бл҃гаѧ · дръжа́и же любодѣ́ицꙋ , беꙁꙋ́менъ и҆ нечи́стъ · Беꙁꙋ́мїе мꙋж́а и҆стлѣва́етъ пꙋти е҆го , и҆ б҃а вини́тъ въ срⷣцы своеⷨ · Съ моле́нїи гл҃етъ ѹ҆бо́гїи , и҆ бога́тыи ѻ҆беⷥсла́виⷮ смѣшнѣ · Мꙋж́ъ любо́венъ къ дрꙋж̾бѣ , паче дрꙋ́гъ бꙋдеⷮтъ неже бра́тъ ·
Глⷡ‍҇а , ѳ҃і · Лꙋ̀че е҆сть ѹ҆бо́гъ ходѧ́и въ простотѣ свое́и , неже бога́тъ ѹ҆мꙋча́ѧ ѹ҆стнѣ своѝ · И҆дѣже нѣ́сть ѹ҆че́нїа дш҃и , нѣсть добро̀ , і҆ иже скоръ е҆сть нога́ми потъкне́тсѧ · Нераꙁꙋ́мїе мꙋж́а гꙋ́битъ пꙋть е҆го , б҃а же вино́вна тво́ритъ срⷣцемъ  · бога́тьство прилагаеⷮ дрꙋги мно́ги , нищета же и҆ ѿ сꙋщаго дрꙋѓа ѹ҆лишаетъ · Свѣдѣтель ло́жъ беꙁ мꙋки не бꙋ́детъ , ѻ҆клевета́ѧи же беꙁ̾ пра́вды не ѹ҆бѣжиⷮ е҆ѧ̀ · Мно́ꙁи же ѹ҆гажда́ютъ преⷣ лице́мъ цр҃емъ , всѧ́къ же ѕо́лъ быва́етъ в̾ поноше́нїе мꙋж́еви · Всѧ́къ и҆же ѹ҆бо́гаго бра́та ненави́дитъ , ѿ ꙁаповѣди дале́че бꙋ́детъ · Помышле́нїѧ бл҃га приближа́ютсѧ вѣ́дꙋщимъ е҆ѧ , и҆ мꙋж́ъ же мꙋ́дръ ѻ҆брѧщеⷮ ю҆̀ · Мно́го творѧ́и ѕл҄а ѻ҆брѧ́щетъ ѕло́бꙋ , а҆ и҆же раꙁдражаеⷮ словеса̀ не сп҃сетсѧ · Събира́ѧи мꙋ́дрость лю́битъ себѐ , а҆ и҆же съхранѧ́етъ прмⷣрость ѻ҆брѧ́щетъ бл҃гаѧ · Свѣдѣтель ложъ не беꙁ мꙋ́ки бꙋдетъ , а҆ и҆же ѹ҆бо раⷥжⷣиꙁа́етъ ѕло́бꙋ поги́бнетъ ѿ неѧ · Не по́лꙁа е҆сть беꙁꙋ́мномꙋ пи́ща , аще рабъ начнетъ съ досажде́нїемъ наси́льствовати · Млⷵтивъ мꙋж́ъ долготерпе́ливъ дш҃ею , похва́ла же е҆го ми́мохо́диⷮ ꙁако́нопрестꙋпныѧ · Цр҃во преще́нїе , подо́бно рыка́нїю льво́вꙋ . ꙗ҆́коже роса̀ на сѣ́но , та́коже тихомꙋ неꙁло́бїе · Стⷣꙋ е҆сть ѿц҃ꙋ сн҃ъ ненакаꙁа́нъ , и҆ нечи́сты мл҃твы ѿ ѹ҆́стъ блꙋдника · до́мъ и҆мѣ́нїе раꙁдѣлѧ́ютъ ѿц҃ы сн҃омъ , ѿ г҃а съчета́етсѧ жена̀ мꙋ́жеви . стра́хъ съдръжи́тъ ма́лъ жена̀ , дш҃а же лѣни́выхъ въꙁъа́лчюⷮ · И҆же храниⷮ ꙁа́повѣди съблюда́етъ свою дш҃ꙋ , а҆ нерадѧ́и ѻ҆ свои̑хъ пꙋтеⷯ поги́бнеⷮ · Ми́лꙋѧи ни́ща вꙁаи̑мъ даетъ бв҃и , по даѧ́нїю же е҆го въꙁда́сть е҆мꙋ · накаꙁа́и сн҃а свое̑го та́ко бꙋдетъ въ бл҃го ѹ҆пова́ѧ , в̾ досажⷣенїи же не въꙁносиⷮсѧ дш҃ею своею · ѕл҄оѹ҆менъ мꙋ́жъ мно́го ѿщети́тсѧ , а҆ще ли гꙋби́тель е҆сть дш҃ꙋ свою приложитъ · Слꙋшаи сн҃е ѿц҃а свое̑го накаꙁа́нїе , да мꙋдръ бꙋдеши на послѣдокъ свои · Мно́ги мы́сли въ срⷣцы мꙋж́ꙋ , совⷮѣ же гн҃ь въ вѣ́ки пребыва́етъ · Пло́дъ мꙋжеви млⷵтыни , лꙋче же ни́щь пра́веденъ , не́же бога́тъ ло́жъ · Страⷯ гн҃ь живоⷮ мꙋж́еви , а҆ бестра́шныи въдвори́тсѧ на мѣ́стехъ · И҆деже не блюде́тсѧ ра́ꙁꙋмъ , съкрываѧи в нѣдрехъ рꙋ́цѣ свои непра́веⷣно , н҄и въ ѹ҆ста своѧ донесе е҆ѧ̀ · Гꙋби́телю раны прїе́млющꙋ , беꙁꙋм́ныи коварнѣи бꙋдетъ · А҆ще же ѻ҆блича́еши мꙋж́а мꙋдра , раꙁꙋмѣетъ чю́в̾ствїе · Беꙁ̾чествꙋѧи ѿц҃а и҆ ѿрѣѧ́и мт҃рь свою , срамотꙋ прїимеⷮ и҆ поноше́нїе · Сн҃ъ не послꙋшаѧ накаꙁа́нїѧ ѿц҃а свое̑го , поѹ҆ча́етсѧ словесе́мъ ѕло́мъ · Вырꙋча́ѧ ѻ҆́трока несмы́слена , досажда́етъ ѻ҆правда́нїю · Ѹ҆ста же нечьсти́выхъ пожрꙋтъ сꙋды , готоваютсѧ не трꙋжа́ющимсѧ ра́ны , и҆ мꙋче́нїѧ подо́бно нераꙁꙋмѣва́ющимъ ·
Глⷡ‍҇а , к҃ · Неви́нно вино̀ , и҆ проклѧ́то еⷵ пїѧнъство · И҆ всѧ́къ ходѧ́и бꙋ́е , не бꙋдетъ премꙋдръ . недале́че е҆сть преще́нїе цр҃ево ꙗ҆́рости льво́вы , раꙁдража́ѧи же е҆го и҆ примѣша́ѧисѧ е҆мь съгрѣша́етъ въ свою дш҃ꙋ . сла́ва мꙋжꙋ ѿвраща́тисѧ ѿ клеветы̀ , и҆ всѧ́къ беꙁꙋменъ с таковым̾ сплета́етсѧ . поноси́мъ быва́етъ лѣни́выи не ѹ҆срамлѧеⷮсѧ , такоже и҆ ꙁае̑млѧ́и пшени́цꙋ в жа́твꙋ · Вода̀ глꙋбо́ка совѣтъ въ срⷣци мꙋжꙋ , мꙋж̾ же премꙋдръ и҆ꙁче́рплетъ ю҆̀ . вели́къ е҆сть чл҃къ и҆ дра́гъ мꙋжъ творѧ́и млⷵть , мꙋжа же вѣрна дѣло ѻ҆брѣстѝ . и҆же бес поро́ка живе́тъ въ пра́вдꙋ , бл҃жены и҆ дѣти ѻ҆ста́витъ своѧ · Є҆гда̀ цр҃ь пра́веденъ на прⷵтлѣ сѧ́детъ , не ста́нетъ проти́вꙋ ѻ҆́чїю е҆го ничто́же лꙋка́во · Кто же сѧ похва́литъ чи́сто и҆мѣти срⷣце , и҆ли кт҄о дръꙁнетъ чи́стъ быти ѿ грѣхъ . ѕлословѧ́щихъ ѿц҃а и҆л҄и мт҃рь , ѹ҆гаша́етъ свѣти́лникъ свои . ѕѣни́цама же ѻ҆́чїю свое́ю ѹ́ꙁритъ т̾мꙋ̀ ча́сть поспѣш̾ша въ прьвыхъ , и҆ на послѣдокъ не блⷵвитсѧ . не рцы м̾сти́ти вра́га свое̑го , н҄о пожди г҃а да ти помо́жеⷮ . мѣри́ло ма́ло и҆ вели́ко , и҆ мѣра бѣдно ра́вна , нечи́ста е҆сть преⷣ гм҃ъ ѻ҆боѧ , и҆ творѧ́и иⷯ та́ко в животѣ свое̑мъ прет̾кне́тсѧ · ю҆́нота съ прпⷣбнымъ и҆спра́витъ пꙋтѝ своѧ , ѹ́хо слы́шитъ и҆ ѻ́ко ви́дитъ г҃ь дѣла́ѧи ѻ҆боѧ · Не любѝ клевета́нїѧ да не ѿпаде́ши , ѿврьꙁи ѻ҆́чи своѝ и҆ насыща́исѧ хлѣба . мръ́ꙁость гв҃и сꙋгꙋба мѣра , и҆ мѣри́ло льсти́вно нѣсть ѿ него прїѧтно . ѿ г҃а же и҆справлѧ́ютсѧ стопы̀ мꙋжеви , съгрѣша́ѧи же како ѹ҆бо раꙁꙋмѣ́етъ пꙋтѝ е҆го . сѣть мꙋжеви ско́ра своа ѻ҆свѧща́ти , по моли́твѣ б҄о покаꙗ҆́нїе быва́етъ . вѣѧтель нечести́вымъ е҆сть цр҃ь мꙋдръ , и҆ нало́жиⷮ на́ нѧ ко́ло · Свⷮѣ гн҃ь ѻ҆ꙁарѧеⷮ дш҃а чл҃коⷨ і҆ помышленїа , і҆же и҆́щеⷮ насыщенїа чре́вꙋ свое̑мꙋ . млⷵтыни и҆́стїн̾на съхране́нїе цр҃ю , и҆ ѻ҆бы́идетъ прⷵтлъ е҆го въ пра́вдꙋ . лѣпо е҆сть ю҆́нота́м̾ премꙋдрости чю́в̾ство , сла́ва же ста́рцемъ сѣди́ны . съкрꙋше́нїѧ и҆ досажде́нїѧ ѹ҆тыка́ютсѧ ѕлы́х̾ , ꙗ҆́ꙁвы же въ сокро́вищехъ чре́ва ·
Глⷡ‍҇а , к҃а · Ꙗкоже ѹ҆стремле́нїе во́дное , та́ко и҆ срⷣце цр҃ево в рꙋцѣ бж҃їи · И҆ а́може а҆ще въсхо́щеⷮ ѻ҆брати́ти , та́мо ѹ҆клонитъ е҆̀ · Всѧ́къ мⷤꙋ ꙗ҆влѧетсѧ преⷣ собо́ю пра́веденъ , и҆спыта́ет же срⷣца г҃ь . твори́ти пра́вдꙋ і҆ и́стин̾нꙋ гл҃ати и҆ꙁволено ѿ б҃а , па́че нежелѝ жрътвꙋ кро́вьнꙋю . велича́въ мꙋжъ , на досажде́нїе дрьꙁосръ́дъ · Свѣти́ло же нечести́вых̾ грѣсѝ , и҆ всѧ̀ помышле́нїѧ и҆ꙁбыⷮкꙋ съсѣца́ютсѧ , и҆ не споспѣша́ютсѧ то́кмо всѧ́ко въ лише́нїе . дѣлаѧи сокро́вища ꙗ҆ꙁы́комъ лжи́вымъ , сꙋетна го́нитъ на сѣти сме́ртны . и҆ всегꙋби́тельство на нечести́выа ѹ҆стремлѧ́етсѧ , не хотѧ́тъ б́о дѣѧти пра́веднаѧ . къ стропо́тныⷨ стропо́тнаѧ пꙋтѝ посыла́етъ б҃ъ , прчⷵта б҄о и҆ пра́ва дѣла е҆го . лꙋ́че жи́ти въ ѹ҆глѣ на ѧ́снѣ , нежелѝ въ пова́пленнѣ с непра́вдою , и҆ въ хра́минѣ про́стѣ . дш҃а нечести́выхъ не поми́лꙋетсѧ ни ѿ е҆ді́наго чл҃ка , тщетꙋ̀ прїемлюще гꙋби́телю мⷣръ бꙋдетъ неꙁлоби́выи . раꙁꙋмѣ́ѧиⷤ‍ⷷ премꙋдрыи прїиметъ ра́ꙁꙋмъ , раꙁꙋмѣва́етъ пра́ведныи срⷣца нечести́выхъ , и҆ досажⷣа́етъ нечести́выⷨ ѻ҆ ѕлѣ . и҆же ꙁатыка́етъ ѹ́ши своѝ не послꙋшати не́мощнаго , и҆ то́и приꙁоветъ и҆ не бꙋдетъ послꙋшаѧи е҆го . даѧ́нїе та́ино ѿвращаеⷮ гнѣвы , щадѧ́и же дары въꙁдви́жеⷮ ꙗ҆́рость крѣпкꙋ . весе́лїе пра́ведныхъ твориⷮ сꙋды , и҆ прпⷣбны же нечистъ ѿ ꙁлодѣющихъ . мꙋж̾ же блꙋдѧ ѿ пꙋтѝ пра́ведна , в сонмищи и҆споли́нъ почїетъ . и҆ мꙋжъ скꙋденъ любитъ веселїе , любѧ́и же вино̀ и҆ еле́и , не ѻ҆богатиⷮсѧ , ѻ҆требїе же праведникꙋ беꙁаконникъ . лꙋче жи́ти въ ꙁемлѝ пꙋсте , неже жи́ти со женою сварли́вою и҆ ѧꙁы́чною и҆ гнѣвливою . съкро́вище въжделѣнно почїетъ въ ѹ҆стаⷯ премꙋдрꙋ , беꙁꙋмнїи же мꙋжи пожира́юⷮ е҆го . пꙋть пра́вды и҆ млⷵтынѧ , ѻ҆брѧ́щетъ животъ и҆ сла́вꙋ · Граⷣ ѹ҆твержа́етъ мꙋжъ премꙋдръ , и҆ раꙁдрꙋша́етсѧ ѹ҆тверже́нїе на неⷤ‍ⷷ надѣѧ́шасѧ нечести́вїи · И҆же хранитъ своѧ ѹ҆ста̀ и҆ ѧꙁы́къ , соблюдаетъ ѿ печа́ли дш҃ꙋ свою . дръꙁыи и ѻ҆плаꙁивъ и҆ ѧростивъ гꙋби́тельство нарица́етсѧ , и҆же непра́вдꙋ мы́слиⷮ ꙁаконопрестꙋпникъ е҆сть . По́хоти лѣни́ваго ѹ҆бива́ютъ , не волите б҄о рꙋцѣ е҆го творити ничтоⷤ‍ⷷ . нечестивъ жела́етъ весь дн҃ь по́хоти ꙁлы̀ , пра́ведныи же ми́лꙋетъ и щедрꙋетъ неща́дне . жрътвы нечестивыхъ мръꙁость гв҃и , и҆бо беꙁако́нно прино́сѧтъ ѧ҆̀ . свѣдѣтель б҄о ло́жъ поги́бнеⷮ , мꙋжъ послꙋшли́въ съхранѧ́ѧи речетъ . нечести́въ мꙋжъ беꙁъчестно стои̑тъ лицеⷨ , пра́выи же самъ раꙁꙋмѣ́етъ пꙋтѝ своѧ . нѣсть премꙋдрость , нѣсть мꙋжество , и҆ нѣсть совѣтъ къ нечести́вомꙋ . ко́нь готоваеⷮсѧ въ дн҃ь бра́ни , а҆ ѿ г҃а же по́мощь ·
Глⷡ‍҇а , к҃в · Иꙁволенѣ́иши же е҆сть и҆мѧ добро , неже бога́тъство мно́го , и҆ лꙋче сребра и҆ ꙁлата блгⷣть бл҃га . бога́тъ и҆ ниⷳ‍҇ срѣто́ста дрꙋгъ дрꙋга , ѻ҆́ба же е҆сть г҃ь сътворилъ . хꙋдо́гъ ви́дѣвъ лꙋка́ваго въ мꙋкахъ крѣпко самъ накаꙁꙋетсѧ , беꙁꙋмнїи же мимошеⷣше ѻ҆т̾щети́шасѧ · ро́дъ премꙋдрости бо́ѧꙁнь гн҃ѧ , и҆ бога́т̾ствїе и҆ сла́ва живо́тъ . влъчецъ и҆ сѣть на пꙋтехъ стропо́тныхъ , хранѧ́и же свою дш҃ꙋ и҆ꙁбѣжи́тъ ѿ нихъ . бога́тїи ѹ҆богими ѻ҆блада́ю̑тъ , и҆ рабѝ гм҃ъ длъгъ ѿдаю́тъ сѣ́ѧвыи ꙁлое пожнетъ ꙁлое , ранꙋ же дѣлы свои́ми съвръшитъ . мꙋ́жа ти́ха да́телѧ лю́биⷮ г҃ь , сꙋ́етныⷯ же дѣлъ е҆го не въспомѧнеⷮ . ми́лꙋѧй же ни́щаго са́м сѧ препита́етъ , свои б҄о хлѣбъ пода́сть ѹ҆бо́гомꙋ · Побѣжденїе и҆ честь престраѧ́етъ даѧи да́ры , дш҃ꙋ же погꙋблѧ́етъ притѧжа́ныхъ ради . и҆ждени ѿ сонмища гꙋби́телѧ , и҆ꙁы́идетъ с нимъ побѣжденїе , е҆гда б҄о сѧ́деⷮ в сонмищи всѣмъ досажда́етъ · Лю́битъ г҃ь прпⷣбныхъ срⷣца , прие̑млеми же е҆мꙋ вси непорочнїи въ пꙋтехъ своиⷯ . ѹ҆стна́ма пасеⷮ цр҃ь лю́ди своѧ , ѻ҆́чи же гн҃и соблюда́ютъ чю́вствїе . досажа́етъ сло́вомъ ꙁаконопрестꙋпныи вины̀ и҆́щетъ и҆ гл҃етъ лѣнивыи , ле́въ на стеꙁѧ́хъ , на пꙋтех же раꙁбо́иницы . ꙗ҆ма глꙋбо́ка ѹ҆ста̀ ꙁаконопрестꙋпныхъ , въꙁненавидѣныи же ѿ г҃а въпадетсѧ в ню . сꙋть пꙋтїе ꙁлїи преⷣ мꙋжемъ , и҆ не лю́биⷮ въꙁврати́тисѧ ѿ ни́хъ . въꙁвратити же сѧ подоба́етъ ѿ пꙋтѝ стропо́тна ꙁла̀ · Невѣждествомъ въꙁгори́тсѧ срⷣце ю́наго , жеꙁлъ и҆ накаꙁа́нїе далече ѿ него . ѻ҆бидѧ́и же ѹ҆бога мно́го себѣ ѕла сътвори́т̾ , и҆ дае́тъ бога́томꙋ на ни́щемъ . ко словесемъ мꙋдрыхъ прилага́и свое ѹ́хо и҆ ѹ҆слы́ши моа словеса̀ , свое же срⷣце поста́ви к нимъ да раꙁꙋмѣеши ꙗ҆́ко добра сꙋть . и҆ а́ще вложиши ѧ҆̀ въ срⷣце твое , въꙁвеселѧтъ тебе съ твои̑ма ѹ҆стнама . бꙋды ты на г҃а ѹ҆пова́ѧ , и҆ наѹ҆читъ т҄ѧ пꙋтемъ свои̑мъ . ты́ же напиши ѧ҆̀ себѣ на ѹ҆строе́нїе , на совѣтъ и҆ чю́вство и҆ ра́ꙁꙋмъ , на широтꙋ срⷣца твое̑го . наѹ҆чю бо т҄ѧ и҆́стинномꙋ словеси , и҆ раꙁꙋма и҆́стиннаго послꙋшати , на ѿвѣты словесемъ и҆́стиннымъ , въпрашающимъ т҄ѧ . не ѹ҆карѧ́и ни́ща ꙁанѐ ѹ҆богъ е҆сть , и҆ не досаждаи не́мощномꙋ въ вра́тѣхъ . г҃ь б҄о сꙋдитъ е҆мꙋ сꙋдомъ , и҆ꙁба́ви свою невещественꙋю дш҃ꙋ · Не быва́и дрꙋгъ мꙋжꙋ гнѣвли́вꙋ , и҆ со дрꙋгомъ жестосръдныⷨ не съчета́исѧ . е҆гда когда наѹ҆чишисѧ пꙋтеⷨ е҆го , прїимеши тенето свое́и дш҃и . не вдаисѧ въ порꙋче́нїе стыдѧсѧ лица̀ е҆да б҄о не бꙋдеши и҆мѣти чиⷨ и҆скꙋпи́тисѧ , и҆ во́ꙁмⷮꙋ посте́лю ꙗ҆́же поⷣ ребры твои̑ми . не прелага́и предѣлъ вѣчныхъ , ꙗ҆же положи́ша ѿц҃ы твоѝ . проꙁрива чл҃ка и҆ снажѧ въ дѣле своеⷨ , цр҃еви подоба́етъ преⷣстоѧ́ти , и҆ не стоѧ́ти преⷣ мꙋжемъ немощнымъ ·
Глⷡ‍҇а , к҃г · Аще сѧ́деши вече́рѧти на трапеꙁѣ си́лнаго , раꙁꙋмѣва́ѧ раꙁꙋмѣва́и предъставле́ннаѧ ти . и҆ наложѝ рꙋкꙋ твою вѣдыи ꙗ҆́же чт҄о си́цево , подоба́етъ б҄о тебѣ ѹ҆краша́ти себе . а҆ще ли насыщнѣ́ишїи е҆си не хощи слаждъшиⷨ е҆го , сицева́а б҄о и҆́мать животъ лжи́выхъ . не належи ѹ҆бо́гъ сы́и съ бога́тымъ , ѿ свое̑го помышле́нїѧ въстѧꙁа́исѧ . а҆ще б҄о ѹ҆стреми́ши на него ѻ҆́ко свое никогдаже ꙗ҆виⷮсѧ , съдѣланѣ б҄о е҆ста е҆мꙋ кри́лѣ ꙗ҆ко ѻ҆рлꙋ̀ , и҆ ѻ҆бращаеⷮсѧ пристꙋпа́ющемꙋ к немꙋ . не вечерѧи съ мꙋжемъ ревни́вомъ , ни похощи пи́щамъ е҆го . и́мже б҄о ѻ҆́браꙁомъ а҆ще кт҄о поглоти́тъ кла́сы , сице ꙗ҆́сти и҆ пити с нимъ , ниже къ себѣ въведе́ши е҆го , ниже снѣси хлѣбъ свои с нимъ и҆ꙁблюетъ б҄о и҆̀ . и҆ ѻ҆сквернитъ словеса̀ твоѧ добраѧ . въ ѹ҆шїю беꙁꙋмнаго ничтоже гл҃и , да не когда̀ подража́ти начнетъ раꙁꙋмнаѧ словеса̀ твоѧ . Не прелага́и предѣлъ вѣчныхъ , въ стѧжа́нїе сирота́мъ не вниди . и҆ꙁбавлѧ́ѧ б҄о и҆хъ г҃ь крѣпокъ е҆сть , и҆ раꙁъсꙋдиⷮ сꙋдъ и҆хъ с тобою . да́ждь въ накаꙁа́нїе срⷣце твое , ѹ҆́ши же своѝ ѹ҆готоваи словесемъ чю́въственымъ . не ѿрѣи младенца нака́ꙁовати , а҆ще б҄о жеꙁломъ бїеши е҆го и҆ не ѹ́мретъ ѿ него . ты́ же ѹ҆бо бїѧй е҆го жеꙁломъ , дш҃ꙋ же е҆го и҆ꙁбавиши ѿ ꙁлы̀ см҃рти · Сн҃е а҆ще премꙋдро бꙋдетъ срⷣце твое , въꙁвеселиши и҆ мое срⷣце . и въ поѹ҆че́нїе словесъ твоѝ ѹ҆стнѣ к мои̑ма ѹ҆стна́ма , а҆ще пра́ва бꙋдета · да не ревнꙋетъ срⷣце твое грѣшникомъ , н҄о въ бо́ѧ̑ꙁни гн҃и бꙋди весь дн҃ь . а҆ще б҄о съблюдеши ѧ҆̀ бꙋдꙋтъ ти внꙋци , и҆ ѹ҆пова́нїе твое не ѿстꙋпитъ · Слꙋшаи сн҃е и҆ премꙋдръ быва́и , і҆ и҆справлѧ́и мы́сль срⷣца твое̑го · Не бꙋди винопїи́ца , ниже прилага́исѧ мѧ́съ кꙋпова́нїю . всѧ́къ б҄о пїѧница и҆ любодѣи ѻ҆бнища́ютъ , и҆ ѻ҆блечетасѧ в растерꙁа́ннаѧ , и҆ съкръпленаѧ и҆ всѧ соннаѧ · Слꙋшаи сн҃е рождъшаго т҄ѧ , и҆ не неради е҆гда состарѣ́етсѧ твоѧ мати . и҆́стиⷩ‍҇нꙋ стѧжѝ , и҆ не ѿрини мꙋдрости и҆ ѹ҆че́нїѧ и҆ ра́ꙁꙋма . добрѣ въспитѣеⷮ ѿц҃ъ пра́веденъ , ѻ҆ сн҃ѣ же премꙋдрѣ весели́тсѧ дш҃а е҆го . да весели́тсѧ ѿц҃ъ и҆ мт҃и ѻ҆ тебѣ , и҆ да радꙋе̑тсѧ рождъшїѧ т҄ѧ . даждь ми сн҃е твое срⷣце , твои̑ же ѻ҆́чи моѧ пꙋтѝ да соблюда́ета . ꙗ҆́ма глꙋбо́ка тꙋждїи домъ , и҆ стꙋденець тѣснъ тꙋждь . тако б҄о въскорѣ поги́бнетъ , и҆ всѧⷦ‍҇ ꙁаконопрестꙋпниⷦ‍҇ ѻ҆тѧ́тъ бꙋдеⷮ · Комꙋ лютѣ , комꙋ млъва , комꙋ сꙋди , комꙋ тꙋга̀ и҆ поносъ , комꙋ сокрꙋшенїе вът̾ще , комꙋ сини ѻ҆́чи , не пребыва́ющимъ л҄и въ винѣ , и҆ наꙁира́ющиⷨ гдѣ когда пи́рове быва́юⷮ . не ѹ҆пиваитесѧ вино́мъ , н҄о бесѣдꙋите чл҃комъ пра́веднымъ , и҆ бесѣдꙋите въ проходехъ · А҆ще б҄о на ча́шꙋ и҆ стъклѧни́цꙋ даси ѻ҆́чи своѝ , послѣди же походиши нажаи тръна . послѣди же ꙗ҆́ко ѿ ꙁмїѧ сѣченъ простретсѧ , и҆ ꙗ҆́ко ѿ кера́ста раꙁлїетсѧ ꙗ҆́дъ . ѻ҆́чи твоѝ е҆гда ѹ҆́ꙁрита женꙋ тꙋждꙋ , и҆ ѹ҆ста̀ твоѧ̀ тогда рекꙋтъ стропо́тнаѧ . и҆ раста́еши ꙗ҆́ко въ срⷣци мо́рѧ , и҆ ꙗ҆́ко кръмчїи въ мно́ꙁѣ вълне́нїи . речеши же би́ша м҄ѧ и҆ не поболѣхъ , и҆ порꙋга́ша ми сѧ а҆ꙁ же не раꙁꙋмѣхъ · когда ѹ҆́тро бꙋдетъ да пришедъ и҆спрошꙋ̀ с ни́ми же сни́дꙋ ·
Глⷡ‍҇а , к҃д · Сн҃ꙋ мои не ревнꙋи ѕлы́мъ мꙋжемъ , ни въжделѣ́и бы́ти с ни́ми . лжа́мъ б҄о поѹ҆ча́етсѧ срⷣце и҆хъ , и҆ болѣꙁнь ѹ҆стнами и҆хъ гл҃ютъ . съ премꙋдростїю ѕижⷣетсѧ хра́мъ , и҆ съ раꙁꙋмомъ и҆справлѧ́е̑тсѧ . и҆ съ чю́вствїемъ и҆сполнѧ́юⷮсѧ съкровища , ѿ всего честна богаⷮства и҆ добра · Лꙋчшїи премꙋдръ крѣпкаго , мꙋжъ мꙋдрость и҆мѣѧи тѧжа́телѧ вели́ка . съ ѹ҆правле́нїеⷨ быва́етъ бра́нь , по́мощь же срⷣцемъ съвѣтнымъ . прмꙋдрость и҆ мы́сль бл҃га , въ вра́тѣхъ премꙋдрыхъ . смысленыи же не ѹ҆клонитсѧ ѿ ꙁако́на гн҃ѧ , н҄о въмѣнѧ́ютсѧ въ собо́рехъ , ненакаꙁа́нїи ѹ҆стрѣта́ю̑тсѧ въ смр҃ти , ѹ҆мира́ет же беꙁꙋмныи въ грѣсехъ . нечистота̀ мꙋжа гꙋби́телѧ ѻ҆сквернѧ́етъ , въ дн҃ь ѕолъ и҆ въ дн҃ь печа́ли дондеже ѻ҆скꙋдѣетъ . и҆ꙁбавлѧ́ѧи ведо́мыа на смр҃ть , и҆скꙋпꙋ прострѣти не щади . а҆ще ли же речеши не съвѣдѣ сего , раꙁꙋмѣи ꙗ҆́ко г҃ь всѣхъ срⷣца съвѣ́сть . и҆ съꙁда́выи дыха́нїе всⷨѣ се́и вѣсть всѧческаѧ , и҆же въꙁдасть комꙋждо противꙋ дѣломъ е҆го . ꙗ҆́ждь медъ сн҃ꙋ бл҃гъ б҄о е҆сть сотъ , да наслади́тсѧ горта́нь твои . сице бо раꙁꙋмѣетъ премꙋдрость твоѧ дш҃а , а҆ще бо ѻ҆брѧ́щеши бꙋдетъ добро̀ ѹ҆мрътвїе твое , и҆ ѹ҆пова́нїе твое не ѻ҆ста́витъ тебе . не приведи нечести́ваго въ жи́ръ пра́веднаго , ни прельща́исѧ бес̾сы́тостїю чрева . седмицею б҄о паⷣ пра́ведныи въста́етъ , нечести́вїи же и҆ꙁнемогꙋтъ въ ѕлы́хъ . а҆ще падетъ враⷢ‍҇ твои не ѻ҆бра́дꙋисѧ е҆мꙋ , въ соблажненїи же е҆го не въꙁноси́сѧ . ꙗ҆́ко ѹ҆́ꙁритъ г҃ь и҆ не годѣ е҆мꙋ бꙋдетъ , и҆ ѿврати́тъ ꙗ҆́рость свою ѿ него . не ра́дꙋисѧ ѻ҆ ѕлодѣющиⷯ , и҆ не ревнꙋи пꙋтемъ грѣшныхъ , не пребꙋдⷮꙋ б҄о внꙋци лꙋка́вныхъ , свѣтило же нечести́выⷯ ѹ҆га́снетъ . бо́исѧ б҃а сн҃ꙋ и҆ цр҃ѧ , и҆ ни еді́номꙋ же и҆хъ противисѧ . внеꙁапꙋ б҄о стѧжетъ нечести́выи , мꙋче́нїѧ бо ѻ҆бою кт҄о и҆ꙁвѣсть . слова хранѧ́исѧ сн҃ъ погибельства кромѣ бꙋдетъ , прие̑млѧи же прїѧтъ себе . ничтоже ложно цр҃еви да гл҃етсѧ , и҆ ни е҆ді́на же ложъ ѿ ѧꙁы́ка е҆го да и҆ꙁы́идетъ . мечъ е҆сть ꙗ҆ꙁы́къ цр҃евъ а҆ неплотѧнъ , и҆же а҆ще преда́нъ бꙋдетъ съкрꙋши́тсѧ , а҆ще б҄о раꙁдражиⷮсѧ ꙗ҆́рость е҆го съ жи́лами , чл҃ки гꙋбиⷮ и҆ ко́сти чл҃чески поѧда́етъ . и҆ съжиꙁа́етъ ꙗ҆ко пла́мень , ꙗ҆ко неѧдо́моⷨ бы́ти пте́нцаⷨ ѻ҆́рлимъ . моиⷯ словесъ сн҃ꙋ бо́исѧ , и҆ прїиⷨ ѧ҆̀ пока́исѧ · И҆ сеⷤ‍ⷷ ва́мъ смы́сленныⷨ прираꙁꙋмѣти . срамлѧ́тисѧ лица на сꙋдѣ не добро . рекꙋщи нечести́вꙋ пра́ведеⷩ‍҇ е҆сть , проклѧ́тъ б҄о ѿ людїи бꙋ́детъ и҆ въꙁненавидѣнъ въ ꙗ҆ꙁы́цехъ . и҆ ѻ҆блича́ющїи же добрѣ́ишиⷯ ꙗ҆вѧ́тсѧ , на нѧ́же прїидетъ блⷵвенїе бл҃го · И҆ ѹ҆стнѣ же въꙁлю́бѧтъ ѿвѣща́ющаго словеса бл҃га · Готоваи въ и҆схоⷣ дѣѧ́нїа своѧ , и҆ ѹ҆готовисѧ на село . и҆ ходи въ слⷣѣ мене и҆ съꙁи́ждеши храⷨ мои · Не бꙋ́ди свѣдѣтель л̾живъ на свое̑го граждани́на , ни пространѧ́исѧ свои̑ма ѹ҆стна́ма . не рци и҆мже ѻ҆браꙁоⷨ сътвори м҄и ѿда́мъ е҆мꙋ и҆ ѿмщꙋ и҆мже м҄ѧ преѻ҆би́дѣ . ꙗ҆́ко тѧжа́нїе мꙋж́ъ беꙁꙋ́мныⷯ и҆ ꙗ҆́ко винограⷣ , сице и҆ чл҃къ хꙋдоѹ҆́мныи . а҆ще ѻста́виши и҆хъ ѻ҆лѧдѣетъ , и҆ траво́ю порастетъ ве́сь . и҆ бꙋ́детъ ѻ҆ста́вленъ , и҆ ѻ҆гра́ди же ка́менїи е҆го раскопа́ютсѧ . послѣ́ди аⷥ покаѧⷡ‍҇сѧ , ѹ҆ꙁрѣвъ и҆ꙁбрати накаꙁа́нїе · Мало дрѣмлю ма́ло же сплю , ма́ло же ѻ҆бїемлю рꙋка́ма пе́рьси . а҆ще же с҄и твори́ши , прїидетъ преди грѧдꙋщи нищета твоѧ , и҆ скꙋдота твоѧ ꙗ҆́ко бл҃гъ теча · Си̑ накаꙁа́нїѧ соло́монѧ нерасмотрен̾наѧ . ꙗ҆́же написа́ша дрꙋꙁи і҆е̑ꙁекїини цр҃ѧ і҆ѹ҆де́иска ·
Глⷡ‍҇а , к҃е · Сла́ва бж҃їѧ кры́ти сло́во , сла́ва же цр҃ева чти́ти повелѣнїѧ е҆го · Нб҃о высоко ꙁемлѧ же глꙋбока , срⷣце же цр҃ево не ѻ҆блично . кꙋи неи̑скꙋшено сребро и҆ ѻ҆цѣсти́тсѧ и҆ бꙋдеⷮ ѻ҆цѣще́нїе вс҄е . ѹ҆бива́и нечести́выа преⷣ лицемъ цр҃евомъ , і҆ и҆спра́виши въ правдꙋ прⷵтлъ е҆го . не горди́сѧ преⷣ лицемъ цр҃евомъ , и҆ на мѣстѣ си́лныⷯ не стани · Лꙋче б҄о т҄и е҆сть е҆гда̀ речетъ въꙁыити къ себѣ , неже ли смири́тисѧ преⷣ лицемъ си́лнаго . ꙗ҆́же ви́дѣста ѻ҆́чи твои гл҃и , не припа́даи в̾ тѧ́жꙋ ско́ро , да не раска́ешисѧ послѣде . внегда т҄ѧ ѹ҆бо про́сиⷮ дрꙋ́гъ твои , въстꙋпа́и въспѧ́ть , не неради да не поноситъ ѹ҆бо тебѣ дрꙋгъ · А҆ сва́ръ твои и҆ вражⷣа твоа не ѿстꙋпиⷮ , но бꙋ́детъ т҄и ра́вна съ смр҃тїю · Блгⷣть и҆ любы свобожⷣаеⷮ , в них̾ же ѹ҆тверди себе да не в̾ поноше́нїи бꙋдеши . н҄о съхрани пꙋти своѧ̀ до́брѣ и҆ꙁмѣне́ны . ꙗ҆́коже ꙗ҆́блоко ꙁла́то въ ѹ҆серѧ́ꙁи съ сардїискимъ каменемъ , си́це рещи сло́во приѹ҆краша́ющимъ е҆̀ · И ꙗ҆́коже въ ѹсерѧ́ꙁи ꙁла́томъ ка́мень мно́гоцѣнныи вѧ́жетсѧ , си́це сло́во премꙋ́дро въ бл҃го ѹ҆́хо послꙋшно · Ꙗ҆́коже и҆схо́дище снѣ́га въ жа́твꙋ ꙁно́ѧ полꙁꙋетъ , та́ко вѣстникъ вѣренъ послꙋшавшиⷯ е҆го дш҃ъ б҄о хотѧ́щихъ е҆мꙋ польꙁꙋетъ . ꙗ҆́коже вѣтри и҆ ѻ́блацы и҆ дождеве ꙗ҆влѧ́ющїисѧ . та́ко и҆ хвалѧ́ющеисѧ ѻ҆ да́нїю ло́жноⷨ . въ долготерпе́нїи бл҃го поѹ҆ченїе цр҃ево , ꙗ҆ꙁыⷦ‍҇ же мѧ́кокъ съкрꙋша́етъ ко́сти · Меⷣ ѻ҆брⷮѣ ꙗ҆́жⷣь дово́лно , да не насы́щьсѧ и҆ꙁблю́еши · не ѹ҆чащаи вносити но́гꙋ твою къ дрꙋ́гꙋ свое̑мꙋ , е҆да ка́ко насы́щсѧ тебе въꙁненави́диⷮ т҄ѧ · дреко́ль и҆ ме́чь и҆ стрѣла ѻ҆́стра не беꙁ̾ грѣха , та́ко и҆ мꙋж́ъ свѣдѣтельствꙋѧи на дрꙋга свое̑го свѣдѣтельство лъже . пꙋти ꙁла́го и҆ стопы ꙁаконопрестꙋпнаго поги́бнⷮꙋ въ дн҃ь ꙁо́лъ . ꙗ҆́коже ѻ҆́цетъ неполеꙁно вре́дови , и҆ ды́мъ ѻ҆чи́ма , та́ко припаⷣши стра́сть въ тѣ́ло срⷣце ѻ҆скръблѧ́етъ . ꙗ҆́ко же мо́леве в ри́ꙁѣ и҆ чрьвїе въ дре́вѣ , та́ко мꙋж́ꙋ ско́рбь пакоствꙋетъ срⷣце · А҆ще а҆лчетъ враⷢ‍҇ твои насыщаи , а҆ще ли жа́жⷣетъ напаѧ́и е҆го . с҄е бо творѧ ѹ҆́глїе ѻ҆́гньное събира́еши на главꙋ е҆го , г҃ь же въꙁда́сть тебѣ бл҃гаѧ · Вѣтръ сѣверныи въꙁдви́жетъ ѻ҆́блаки , лице же бестꙋдно ꙗ҆ꙁы́къ раꙁдража́етъ · Лꙋче жи́ти въ ѹ҆́глѣ на ꙗ҆́снѣ , неже въ храминѣ ѻ҆́бще съ жено́ю клевети́вою · Ꙗ҆́коже вода̀ стꙋде́на дш҃и жа́ждꙋщи бл҃гопрїѧ́тна , та́коже вⷵѣ бл҃га ѿ ꙁемлѧ̀ дале́ча . ꙗ҆́коже и҆сто́чникъ ꙁасыша́емъ и҆схо́дища водѣ гꙋ́битъ , та́ко не лѣпо правеⷣникꙋ па́сти преⷣ нечести́вымъ · Ꙗ҆́сти ме́дъ мно́го не добро , хранити же подобаеⷮ словеса мно́га · Ꙗ҆́коже храⷨ стѣна́ми раꙁоре́нами неѻ҆гражⷣенъ , та́ко мꙋж́ъ чт҄о творѧ беⷥ совѣта ·
Глⷡ‍҇а , к҃ѕ · Ꙗкоже снѣ́гъ в лѣтѣ и҆ до́жⷣь въ жа́твꙋ , та́ко нѣсть беꙁꙋмномꙋ чести . ꙗ҆́ко пти́ца лѣтаюⷮ и҆ вра́бїеве , та́ко клѧ́тва тща не на́идеⷮ ни на е҆ді́наго же · Ꙗ҆́коже би́чъ коню и҆ ѻ҆сенъ ѻ҆слꙋ , та́ко жеꙁлъ ꙗ҆ꙁы́кꙋ ꙁаконопрестꙋпнꙋ . не ѿвѣщаи беꙁꙋмнꙋ по ѕло́бѣ е҆го , да не подо́бенъ е҆мꙋ бꙋ́деши . н҄о ѿвѣщаи беꙁꙋмномꙋ къ беꙁꙋмїю е҆го , да не ꙗ҆влѧетсѧ мꙋ́дръ ѻ҆ себѣ . ѿ пꙋтїи свои̑хъ поноше́нїе тво́ритъ , и҆же посыла́етъ сло́во вѣстникомъ беꙁꙋмнымъ . ѿи̑метъ ше́ствїе е҆го лестно и҆ ꙁако́нопрестꙋпно , и҆ꙁ̾ ѹ́стъ беꙁꙋмныⷯ не ключи́тсѧ при́тча · И҆же привѧꙁа́етъ ка́мень въ пра́щи , подо́бенъ е҆сть дающемꙋ беꙁꙋмномꙋ сла́вꙋ · Трьнїе проꙁѧба́етъ в рꙋ́кꙋ пїѧ́ници , рабо́та же в рꙋка́хъ беꙁꙋмныхъ . мно́го трꙋжⷣа́етсѧ всѧ́ка пло́ть беꙁꙋмныⷯ , съкрꙋша́ет̾ же сѧ съста́въ и҆хъ · Ꙗ҆́ко пе́съ и҆же въꙁврати́тсѧ паки на своѧ блевоти́ны и҆ мрьꙁо́къ бꙋ́детъ , та́ко беꙁꙋ́мныи своею ѕло́бою въꙁвра́щсѧ на свои̑хъ грѣсехъ почїет̾ . е҆сть стꙋ́дъ наводѧи грⷯѣ , и҆ е҆сть стꙋдъ слава и҆ блгⷣть · Видⷯѣ мꙋж́а непщева́вша себе мⷣꙋра быти , ѹ҆пова́нїе же ѹ҆бо и҆́мать паче беꙁꙋмныхъ себе · Гл҃етъ лѣни́выи посланъ на пꙋть , ле́въ въ пꙋтехъ раꙁбо́иницы же на стогнаⷯ . ꙗ҆ко две́рь ѻ҆бращаетсѧ на сте́жаи , та́коже лѣни́выи на ло́жи свое̑мъ · Съкрыва́етъ лѣни́выи рꙋ́кꙋ в на́дра своѧ , не мо́жетъ е҆ѧ̀ внести въ ѹ҆ста своа . мꙋдрѣи себѣ лѣни́выи ꙗ҆влѧ́етсѧ въ насыщенїи до носѧ́щаго вѣсть · Ꙗ҆́коже дръжа́и ꙁа ѻ҆пашъ ѱа , та́ко ꙁастꙋпа́ѧ тꙋждь сꙋдъ · Ꙗ҆́коже и҆скꙋше́нїи преⷣлага́юще словеса въ чл҃цѣхъ , противѧ́ѧи же сѧ словеси прежде пот̾кнетсѧ . та́ко вс҄и въмꙋжа́юще свои̑хъ дрꙋгъ , е҆гда же ꙗ҆вѧⷮсѧ гл҃ютъ ꙗ҆́ко и҆гра́ѧ съдѣѧⷯ · въ мно́ѕѣхъ дре́вехъ си́ла ѻ҆гневи , а҆ и҆дѣже нѣсть скоро гнѣ́вна премол̾ча́етъ сва́ръ · ѻ҆съ жа́ра горꙋщи и҆мъ ѹ҆́глемъ и҆ дрова ѻ҆гневи , мⷤꙋ же клевети́въ въ мѧтежи сва́ръ . словеса ѹ҆тѣша́ющихъ мѧ́к̾ка , си же бїютъ въ сокро́вищихъ ѹ҆тро́бы · сребро даемо ле́стїю ꙗ҆́ко и҆скꙋде́ль мниⷮсѧ , ѹ҆стны̀ глаⷣки срⷣце покры́ютъ скръбно . ѹ҆стна́ма же вс҄е ѻ҆бещаваетъ , пла́четъ на лицы вра́гъ , въ срⷣцы же съдѣва́етъ ле́сть · А҆ще т҄ѧ мо́литъ вра́гъ ве́лїимъ гла́сомъ не вѣрꙋи е҆мꙋ , сеⷣмь б҄о е҆сть лꙋкавъствїи въ дш҃и е҆го . даѧ́и вра́ждꙋ съставлѧ́етъ ле́сти , ѿкры́ет̾ же своа ле́сти бл҃гораꙁꙋмныи на со́нмищи . иꙁрываѧи ꙗ҆́мꙋ и҆скренемꙋ свое̑мꙋ въпадеⷮсѧ в ню̀ , валѧ же камы на́ сѧ валитъ . ꙗ҆ꙁы́къ лжи́въ ненави́диⷮ и҆́стинны , ѹ҆ста непостоѧ́нна тво́рѧтъ нестрое́нїе ·
Глⷡ‍҇а , к҃ꙁ · Не хвалисѧ на ѹ҆тренѧѧ , не вѣси б҄о чт҄о приживетъ находѧ́и · да хва́литъ т҄ѧ и҆́скренїи а҆ не твоѧ ѹ҆ста̀ , тꙋждїи а҆ не твоѝ ѹ҆стнѣ · Тѧжко ка́мень и҆ жестоносно пѣсоⷦ‍҇ , гнѣв же беꙁꙋмна́го тѧ́жїи ѻ҆́бое̑го · беꙁъмилостивна ꙗ҆́рость и҆ ѻ́стръ гнѣвъ , н҄о ничтоже поста́витъ рвенїе · Лꙋчше ѻ҆бличенїа ѿкровена та́иныѧ любве . достовѣрнѣ́иши сꙋть стрꙋпи дрꙋга , нежели во́лнаа лобꙁанїѧ вра́га · дш҃а въ сы́тости сꙋщи сотами рꙋга́етсѧ , дш҃и же ни́щетнѣи и҆ горкое бл҃го ꙗ҆влѧеⷮсѧ · Ꙗ҆́коже когда̀ пти́ца ѿлетиⷮ ѿ гнѣꙁда свое̑го , тако чл҃кꙋ поработи́въшꙋсѧ е҆гда ѹ҆страни́тсѧ ѿ свои̑хъ мѣстъ . мѷры и҆ виномъ и҆ кадилоⷨ краситсѧ срⷣце , растръꙁа́ет же сѧ ѿ бѣды дш҃а . дрꙋга свое̑го и҆л҄и дрꙋгⷶ ѿч҃а не ѻ҆ставлѧи , въ дом же бра́та свое̑го не вниди беⷥ времени . лꙋчше дрꙋгъ блиⷥ неже браⷮ да́ле живыи . премꙋдръ бꙋди сн҃ꙋ да веселиⷮсѧ срⷣце твое , и҆ ѿврати ѿ себѐ поносли́ва словеса̀ . хитрыи ѕлыⷯ находѧ́щего ѹ҆крыва́етсѧ , беꙁꙋмнїи же и҆ нашеⷣшꙋю тщетꙋ стѧ́жꙋтъ . ѿи̑ми ры́ꙁꙋ е҆го прїиде б҄о досажда́ѧи , и҆же чꙋждаѧ погꙋблѧ́ет̾ . и҆же а҆ще блⷵвиⷮ дрꙋга ѹ҆́тро ве́лїемъ гла́сомъ , кленꙋщего ничесоже раꙁньствова́ти непщꙋетъ . ка́плѧ и҆ꙁгонѧ́тъ чл҃ка въ дн҃ь ꙁи́менъ и҆с хра́ма свое̑го , такоⷤ‍ⷷ и҆ жена̀ клеветива и҆с̾ свое̑го до́мꙋ . сѣверъ жесто́къ вѣтръ , и҆менеⷨ же прїѧ́тенъ нарица́етсѧ · Желѣꙁо желѣꙁа ѻ҆́стриⷮ , мꙋжъ же мꙋж́еви лице раꙁдража́етъ . и҆же садитъ смоко́вницꙋ снѣсть ѿ плода е҆ѧ̀ , а҆ и҆же хранитъ г҃а свое̑го честенъ бꙋдетъ · Ꙗ҆́коже сꙋть не подо́бна лица лицеⷨ , си́це же и҆ срⷣца чл҃чи . а҆́дъ и҆ погибель не насыща́ютсѧ , такоⷤ‍ⷷ ѻ҆́чи чл҃чески несы́тѣ . мръꙁость гв҃и ѹ҆твержа́ющеи ѻ҆́чи , и҆ ненакаꙁа́ннїи неѹ҆дръжани ꙗ҆ꙁы́ка . и҆скꙋшенїе сребрꙋ и҆ ꙁла́тꙋ раждеженїе , мⷤꙋ же и҆скꙋша́етсѧ ѹ҆сты̀ хвалѧ́щих̾ е҆го · Срⷣце беꙁако́нника въꙁы́щетъ ѕл҄а , срⷣце же пра́во въꙁыска́етъ ра́ꙁꙋма . аще бїеши беꙁꙋмнаго по́средѣ сонмища срамлѧ е҆го , не ѿи́меши ѹ҆бо беꙁꙋмїѧ е҆го . раꙁꙋмне раꙁꙋмѣва́и дш҃ꙋ ста́да свое̑го , и҆ наста́виши срⷣце свое въ своа ста́да · ꙗ҆́ко не въ вѣки мꙋж́еви дръжава и҆ крѣпость , ниже предаюⷮ ѿ рода в роⷣ . прилежи по́лныⷯ ꙁла́цѣхъ , и҆ по́жнеши травꙋ̀ , и҆ събери сѣмѧ дꙋбра́вное . да и́маши ѻ҆́вца въ ѻ҆дѣнїе , чт҄и по́ле да бꙋдꙋть т҄и а҆́гньци · Сн҃е ѿ мене и҆́маши реченїа крѣпка , въ жиꙁнь свою , и҆ въ жиꙁнь твои̑мъ ѹ҆гоⷣникомъ ·
Глⷡ‍҇а , к҃и · Бѣгаетъ нечести́выи н҄и е҆ді́номꙋ же гонѧ́щꙋ , пра́ведъныи же ꙗ҆́ко ле́въ надѣѧ́сѧ . ꙁа грѣхи нечести́выхъ сꙋ́ди воста́ютъ , мꙋжъ же хꙋдоⷢ‍҇ ѹгаситъ ѧ҆̀ , а҆ дръꙁыи въ нечестїе ѻ҆клевета́етъ нищаѧ · Ꙗ҆́ко до́жⷣь хлѧбныи неполеꙁенъ , та́ко ѻ҆ста́вивше ꙁако́нъ и҆ хва́лѧⷮ нечестїе . любѧ́щїи же ꙁако́нъ ѻ҆градѧⷮ ѻ҆ себѣ стѣнꙋ̀ · Мꙋж́и ѕлїи не раꙁꙋмѣваюⷮ сꙋ́да , и҆щꙋщеи же г҃а раꙁꙋмѣва́ютъ ѻ҆ всемъ . лꙋче ни́щъ ходѧ́и въ и҆стиннѣ , нежели богатъ ло́жъ · Храниⷮ ꙁаконъ сн҃ъ раꙁꙋмныи , а҆ и́же пасеⷮ несы́тость досажа́етъ ѿц҃ꙋ свое̑мꙋ . наполнѧ́ѧ бога́тьство свое съ лихвами и҆ прибыⷮки , милꙋющемꙋ ни́щаѧ събира́ет̾ е҆̀ · Ѹ҆клонивыи ѹ҆́хо свое не послꙋшати ꙁако́на , и҆ се́и мл҃твꙋ свою въꙁмерьꙁ̾ствова . и҆же льстиⷮ пра́выѧ въ пꙋти ѕл҄ы , въ и҆стлѣнїе самъ въпадетъ · Беꙁ̾ꙁаконїи же минꙋ́ютъ бл҃гаа , и҆ не въпадⷮꙋ в нѧ̀ . премꙋдръ быва́етъ ѻ҆ себѣ мꙋжъ богатъ , всѧкъ раꙁꙋмивъ ни ꙁна́ет̾ е҆го . ꙁа по́мощъ правеⷣнымъ мно́га быва́етъ сла́ва , въ градеⷯ же нечестивых погибнꙋтъ чл҃ци . покрыва́ѧи нечестїе свое не поспѣе̑тсѧ въ бл҃гаа , повѣда же ѻ҆бличенїѧ въꙁлю́бленъ бꙋдетъ · Бл҃женъ мꙋжъ и҆же ѹ҆страшитсѧ всего ꙁа говѣнїе , а҆ жестосердъ въпадетъ въ ѕла́ѧ · Левъ а҆лченъ и҆ влъкъ жажденъ , тако и҆же ѻ҆би́диⷮ нищаѧ и҆ ѹ҆бога · Цр҃ь скꙋденъ ѹ҆рокомъ великъ клевеⷮникъ быва́етъ , а҆ ненавидѧ́и непра́вды долголѣтъ поживетъ . мꙋжа и҆же въ винѣ смр҃тнѣ вырꙋчаѧ и҆ бѣжа̀ бꙋдетъ , а҆ не ѹ҆твержденъ · накаꙁаи сн҃а свое̑го и҆ въꙁлюби́т̾ тѧ , и҆ дастъ лѣпотꙋ твоеи дш҃и , не послꙋша́етъ ѹ҆бо ꙗ҆ꙁы́ка ꙁаконопрестꙋпна . ходѧ́и правеⷣно поможетъ себѣ , ходѧ́и же въ стропотны пꙋтѝ ѹ҆вѧꙁнетъ . дѣла́ѧи свою ꙁе́млю насытитсѧ хлѣба , гонѧ́и же пра́ꙁнⷣьство насытитсѧ нищети · Мꙋжъ вѣре досто́иныи мно́го блⷵвиⷮсѧ , ѕлыи же не беꙁъ молъства бꙋдеⷮ · и҆же не срамлѧ́етсѧ лица̀ пра́веⷣнаго не бл҃гъ , ꙗ҆́ко таковыи ꙁа ѹ҆крꙋхъ хлѣба мꙋжа ѿдаⷵ . подвиѕа́етъ бо ѻбогатитисѧ мꙋжъ ꙁави́дливъ , и҆ не вѣсть ꙗ҆́ко млⷵтивыи ѻ҆блада́етъ и҆́мъ . ѻ҆бличаи чл҃ча пꙋтѝ блⷣгть и҆́мать па́че глаⷣко ꙗ҆ꙁы́чнаго . и҆же нꙋ́дитъ ѿц҃а и҆ мт҃ерь и҆ мнитсѧ не съгрѣшаѧ , се́и съпричастникъ еⷵ мꙋжꙋ нечести́вꙋ · Несытыи мꙋж̾ сꙋдитъ непра́вдѣ , а и҆же надѣеⷮсѧ на г҃а въ прилежанїи бꙋдетъ . и҆же надѣ́етсѧ на дерꙁо срⷣце и҆ таковыи беꙁꙋменъ е҆сть , а҆ иже хо́дитъ въ мꙋдрости сп҃сетсѧ · И҆же да́ет̾ ѹ҆богимъ не ѻ҆скꙋдѣеⷮ , а и́же ѿвраща́етъ ѻ҆́ко свое въ скꙋдотѣ бꙋдет̾ мно́ѕѣ . на мѣстѣхъ нечести́выхъ ста́нꙋтъ пра́веⷣнїи , въ поги́бели же и҆хъ и҆сполнѧ́тъ пра́ веⷣнїи ·
Глⷡ‍҇а , к҃ѳ · Лꙋче мꙋжъ ѻ҆блича́ѧ мꙋж́а жестовыина въ ма́лѣ б҄о полꙁꙋ́ющемꙋ нѣсть и҆с цѣленїѧ · Похваленомъ быва́ющимъ пра́ веⷣнымъ въꙁвеселѧ́тсѧ лю́дїе , кнѧ́ѕем же нечестивымъ станⷮꙋ мꙋжїе . мꙋж́ꙋ любѧщꙋ премꙋдрость веселиⷮсѧ ѿц҃ъ е҆го , а и́ж пасетъ любодѣица погꙋбитъ бога́тество свое цр҃ь пра́ведеⷩ‍҇ ѻ҆гои́тъ ꙁе́млю , мꙋжъ же ꙁако́нопре стꙋпникъ раскꙋта́етъ . и҆же содѣва́етъ на лицы свое̑мꙋ дрꙋгꙋ мре́жю , ѻ҆благаеⷮ ѻ҆ свое́и но́ѕѣ согрѣша́ющемꙋ мꙋжꙋ ве́лїѧ сѣть , пра́веⷣнїи ж въ ра́дости и҆ въ веселїи бꙋдꙋтъ . ѹ҆мѣе̑тъ пра́ веⷣныи сꙋдъ творити ѹ҆боги́мъ , а҆ нечестивїи н раꙁꙋмѣютъ ра́ꙁꙋма , и҆ ѹ҆богомꙋ не быти ѹ҆хо раꙁꙋмѣва́юще · Мꙋжи беꙁаконнїи раждиѕа́ютъ граⷣ мꙋжи же мꙋдрїи въꙁвраща́юⷮ гнⷡ‍҇ѣ · Мꙋжъ мꙋдръ сꙋдитъ ꙗ҆ꙁы́комъ , мꙋжъ же досади́тель гнѣ́ва ѧсѧ посрамлѧ́етсѧ и҆ не ѹ҆бои̑тсѧ . мꙋжи кро́ви сꙋще причастници въꙁненави́дѧтъ прпⷣбныѧ пра́вїи же въꙁы́щꙋтъ дш҃а и҆х̾ . весь гнѣвъ свои и҆ꙁно́ситъ беꙁꙋмныи , премꙋдрыи же съкрыва́етъ въ ча́сти · Цр҃ю послꙋша́ющꙋ словесе непра́веⷣна , вс҄и поⷣ нимъ ꙁако́нопрестꙋпницы . ꙁаи̑модавцꙋ и҆ длъ жникꙋ е҆ді́нъ съ дрꙋгимъ съшеⷣшемасѧ , посещенї тво́ритъ ѻ҆бѣма г҃ь . цр҃ю въи҆́стиннꙋ сꙋдѧ́щꙋ ни́щимъ , прⷵтлъ е҆го въ свѣдѣтельствѣ ѹ҆стро иⷮсѧ . ꙗ҆́ꙁвыⷤ‍ⷷ и҆ ѻ҆блеченїѧ да́ютъ мꙋдрость , ѻ҆́т рокъ же блꙋдѧ́и срамлѧетъ роди́телѧ своѧ · Мно́ гомъ грѣшникоⷨ сꙋщимъ мно́ѕи грѣси бываюⷮ пра́веⷣнїи же ѻ҆ немъ пада́ющемъ ѹ҆страблѧ́ ютъ себе · Накаꙁа́и сн҃а и҆ покои́тъ т҄ѧ , и дасть лѣпотꙋ твое́и дш҃и · Не бꙋдетъ въ па́ мѧть въ ꙗ҆ꙁы́цѣ ꙁаконопрестꙋпнѣ , а҆ хранѧи ꙁа конъ блаженъ бꙋдетъ · Не накажетсѧ словесы рабъ жестокъ , а҆ще б҄о и҆ раꙁꙋмѣеⷮ н҄о не послꙋшаеⷮ А҆ще л҄и ви́диши мꙋжа напра́сна въ словесѣхъ , и҆ раꙁꙋмѣи ꙗ҆́ко ѹ҆пова́нїе и҆́мать паче е҆го беꙁꙋм ныи · И҆же ласкосердъ бꙋдетъ , ѿ ѻ҆трочины по работитсѧ , послѣди же ѻ҆страститсѧ ѻ҆ сеⷨ . мꙋжъ прогнѣвав̾сѧ побѣжденїе въꙁдвиѕа́ет̾ , и҆ мꙋжъ жестосердъ ѿкрыва́етъ грѣхи . досажденїе мꙋжа смирѧ́етъ , а҆ смиренныѧ ѹ҆твержа́етъ г҃ь въ сла́вѣ · И҆же раꙁдѣлѧ́ет̾ коры́сти съ та́теⷨ , ненави́дит̾ свое́ѧ дш҃а . а҆ще же присѧѕе прилегши , слы́шавше не повѣдѧтъ ѹ҆боа́вшесѧ · и҆ постыдѣвшесѧ чл҃къ претъкнꙋтсѧ , надѣѧ́всѧ на г҃а въꙁвеселиⷮсѧ . нечестїе мꙋжꙋ даеⷮ соблажненїе , ѹ҆пова́аи же на владꙋщаго сп҃сетсѧ . мно́ѕи ѹ҆гажда́ютъ преⷣ лицемъ во́ждеи , ѿ г҃а же събыва́етсѧ пра́вда мꙋж́ꙋ · Мерꙁость пра́веⷣникꙋ мꙋжъ неправеденъ , мерꙁость же ꙁаконопрестꙋпномꙋ и҆справлѧ́ющїисѧ пꙋть . и҆справлѧ́ѧ пꙋти своа и҆же съ татеⷨ причаща́етсѧ , дш҃ꙋ свою ꙁаклина́ющаго ̑ слꙋша́етъ и҆ не ска́жетъ · И҆же боиⷮсѧ чл҃ка скоро раꙁдрꙋшиⷮсѧ , иже ѹ҆пова́етъ на г҃а въꙁдви́гнеⷮсѧ . мно́ѕи въꙁы́щꙋтъ лица нача́лника и҆ сꙋ́ди ѿ г҃а и҆схо́дитъ е҆ді́нымъ . меⷬ‍҇ꙁѧтсѧ пра́веⷣнїи мꙋжа нечестива , и҆ мерꙁѧтсѧ нечестивїи и҆́хже пра́ва сꙋть пꙋти . сн҃ъ сохранѧѧ слово ѿц҃а свое̑го внѣ погꙋбленїа бꙋдеⷮ . словеса̀ събира́юща , сн҃ꙋ и҆ꙁъблева́ющꙋ ·
Глⷡ‍҇а , л҃ · Сїѧ же гл҃етъ мꙋж̾ вѣ́рꙋющиⷨ бв҃и . и҆ не преста́ю , беꙁꙋмнѣи б҄о е҆смь ѿ всⷯѣ чл҃къ , и҆ мꙋдрости чл҃ческїѧ нѣсть во мнѣ · Бг҃ъ же наѹ҆чи м҄ѧ премꙋдрости , и҆ ра́ꙁⷨꙋ ст҃ыⷯ раꙁꙋмⷯѣ · кт҄о в̾ꙁы́иде на́ нб҃о и҆ сниде . кт҄о събра вѣтры въ надра . кт҄о въꙁврати во́дꙋ въ ри́ꙁꙋ . кт҄о ѹ҆дръжа конецъ весь ꙁемли . кое и҆мѧ е҆го , и҆ кое и҆мѧ ча́домъ е҆го да раꙁꙋмѣю . всѧ б҄о словеса бж҃їѧ ражⷣеже́на , ꙁащищаеⷮ же самъ боꙗ҆́щаѧсѧ е҆го · Не приложи́сѧ словесемъ е҆го , да не ѻ҆бличиⷮ т҄ѧ и҆ ло́жь бꙋдеши · двое прошꙋ ѹ҆ тебе не ѿи̑ми ѿ мене блгⷣти прежⷣе ѹ҆мертвїѧ мое̑го . сꙋетно сло́во и҆ ложно дале́че мене сътвори · Бога́тьства и҆ нищеты не да́и же м҄и , съчета́и же м҄и потре́бнаѧ и҆ само дово́лнаѧ · да не насыщсѧ ло́жь бꙋ́дꙋ , и҆ рекꙋ кт҄о м҄ѧ ви́диⷮ . и҆ли ѻ҆бнища́въ ѹ҆кра́дꙋ , и҆ кленꙋсѧ въ и҆мѧ гн҃е · Не преда́жⷣь раба̀ в рꙋ́цѣ господина , да не когда прокленетъ т҄ѧ і҆ и҆ꙁщеꙁнеши · Ча́до ѕл҄о клене́тъ ѿц҃а , и҆ мт҃еръ не блⷵвитъ . ча́до ѕл҄о въ пра́вдꙋ себе ѻ҆сꙋдитъ , и҆схо́да же свое̑го не и҆спра́ви · Ча́до ѕл҄о высо́цѣ ѻ҆́чи и҆́маⷮть , вѣкома же свои̑ма въꙁно́ситсѧ · Ча́до ѕл҄о ме́чъ ꙁꙋ́бы свои и҆́мать , и҆ члено́вы ꙗ҆́ко сѣчи́во е҆же гꙋби́ти и҆ поꙗ̑да́ти смире́нныѧ ѿ ꙁемлѝ , и҆ ѹ҆бо́гїѧ иⷯ ѿ чл҃къ · Пїѧ́вица и҆мѣ четыри дшери любовїю въꙁлю́блены , и҆ три сїѧ не насыти́шасѧ еѧ̀ , и҆ четвеⷬ‍҇таѧ не ѹ҆довлисѧ рещи доволно м҄и еⷵ · а҆́дъ и҆ по́хоть жены и҆ ꙁемлѧ ненапое́наѧ водою , и҆ вода и ѻ́гнь не рекⷮꙋ довлѣеⷮ · ѻ҆́ко рꙋгаѧ́исѧ ѿц҃ꙋ и҆ досажда́ѧ ста́рости мт҃рьни , да и҆ꙁвратѧⷮ е҆̀ вра́ни ѡ дебрїѧ , и҆ да снѣдѧⷮ е҆̀ птенцы ѻ҆рли · трїе м҄и сꙋть невоꙁможни раꙁꙋмѣти , и҆ четвертаго же не свѣдѣ . слѣ́да ѻ҆́рлѧ парѧ́ща по воꙁдꙋхꙋ , и҆ пꙋти ѕмїѧ полꙁѧщⷶ по ка́мени , и҆ стеѕѧ кораблѧ пловꙋща по́ морю , и҆ пꙋти мꙋжа въ ю҆́ности е҆го . та́коже и҆ пꙋти жены̀ любодѣица , е҆гда сътворитъ і҆ и҆ꙁмывшисѧ ничто́же рече съдѣѧ грѣшно . треми трѧсетсѧ ꙁемлѧ̀ , четверътого же не мо́жетъ понести . а҆ще рабъ въцр҃итсѧ , и беꙁꙋмныи и҆сполнитсѧ пи́щею , и҆ раба̀ а҆ще и҆ждене свою госпождꙋ , и҆ мръꙁка жена̀ а҆ще ключи́тсѧ добрꙋ мꙋжꙋ . четыри же сꙋть непщꙋема на ꙁемлѝ , сїѧ же сꙋть мꙋдрѣ́иша мꙋдрыхъ . мравїи и҆мже нѣсть крѣпости , и҆ готоваюⷮ въ жа́твꙋ пи́щꙋ · И҆ хирогри́ль ꙗ҆ꙁыⷦ‍҇ не крѣпокъ , и҆же сътвори́ша на ка́мени домы̀ своѧ . беꙁъцр҃ьни сꙋть прꙋꙁи , и вою́ютъ ѿ е҆ді́наго повелѣнїѧ . добрѣлично и҆ ꙗ҆́щерица рꙋка́ми кренѧщисѧ , и҆ ѹ҆добъ ѹ҆лавлѧ́е̑ма сꙋща , живетъ въ твердехъ цр҃евахъ . тре́тее же сꙋть е҆же бл҃гочестно ходѧтъ , четвертое же е҆же добрѣ преходитъ . скѵ́менъ льво́в̾ крѣпкїи скотъ , и҆же не ѿвраща́е̑тсѧ ни ѹ҆стра́шитсѧ скотъ . и҆ пѣтель ходѧ в кокошехъ до́брѣ ѹ҆крашенъ , и҆ коѕеⷧ‍҇ води́тель ста́дꙋ , и҆ цр҃ь гл҃ѧи к народꙋ въ ꙗ҆ꙁы́цѣ . а҆́ще въдасѝ себе въ весе́лїе , и простреши рꙋкꙋ свою съ сва́ромъ съкрꙋшенъ бꙋдеши . мльꙁи млеко , и҆ бꙋдетъ ма́сло . а҆ще л҄и ноꙁдри чешеши , и҆ꙁы́идетъ кро́вь . а҆ще ли и҆ꙁноси́ши словеса̀ , и҆ꙁы́идꙋтъ сꙋдїи тѧжа̀ ·
Глⷡ‍҇а , л҃а · Моѧ словеса гл҃ютсѧ ѿ б҃а , цр҃ево пррⷪ‍҇чество е҆гоже накаꙁа мт҃и е҆го · Чт҄о ча́до съблюде́ши рече́нїе бж҃їе , прьворо́дне тебѣ гл҃ю сн҃е . чт҄о ча́до мое̑го чрѣва , чт҄о ча́до моиⷯ мл҃твъ . не да́ждь женѣ свое̑го богаⷮства , и҆ твое̑го ѹ҆ма и҆ жи́тїѧ , и҆ послѣди совѣта . съ совѣтомъ вс҄е твори , съ совѣтомъ пїи вино · си́лнїи гнѣвли сꙋть вина̀ да не пїюⷮ , да не напи́вшесѧ ꙁабꙋдⷮꙋ мꙋдрости , и҆ пра́во сꙋдити не́мощнымъ не въꙁмо́гⷮꙋ · да́ите слаⷣкое питїе не́мощ̾ныⷨ и҆ вино пи́ти сꙋщимъ въ печалеⷯ , да ꙁабꙋдꙋтъ ѹ҆божїе , и҆ стрⷵти не въспомѧнꙋтъ ктомꙋ · Сн҃е ѿвръꙁи ѹ҆ста своѧ̀ словесе́мъ бж҃їиⷨ и҆ сꙋди всѣмъ ꙁдра́во . ѿвръꙁи ѹ҆ста̀ твоѧ и҆ сꙋди пра́ведне , и҆ расꙋжда́и ѹ҆бо́га и҆ не́мощна . женꙋ̀ до́блю кт҄о ѻ҆брѧ́щетъ , дража́иши е҆сть ка́менїѧ мно́гоцѣнна такова́ѧ , дрьꙁа́етъ на ню срⷣце мꙋж́а е҆ѧ̀ · таковаѧ б҄о до́брыхъ коры́стеи не лиши́тсѧ . дѣлаетъ б҄о мꙋж́ꙋ свое̑мꙋ вс҄е бл҃го жи́тїе , ѻ҆брѣтша во́лнꙋ и҆ ле́нъ сътвори бл҃гопотре́бно рꙋка́ма свои̑ма · Бы́сть ꙗ҆́ко и҆ кора́бль кꙋплю дѣ́ющъ , и҆ꙁдале́ча събира́етъ себѣ бога́тьство . и҆ въста́етъ и҆ꙁ нощи и҆ дасть бра́шна до́мꙋ , и҆ дѣ́ла рабы́нѧмъ · Ви́дѣвше же тѧжа́нїе кꙋпова́ше , ѿ пло́да рꙋ́кꙋ свое̑ю насадиⷮ тѧжа́нїе . препоѧса́вши крѣпко чре́сла своѧ , ѹ҆тверди́тъ мы́шци свои на дѣ́ло . и҆ вкꙋси ꙗ҆́ко добро е҆сть дѣлати , и҆ не ѹ҆гаса́етъ свѣти́лниⷦ‍҇ е҆ѧ̀ всю но́щь · Ла́кти своѧ простира́етъ на полеꙁнаѧ , рꙋцѣ же свои ѹ҆твержа́етъ на вретено . и҆ рꙋцѣ свои ѿвръꙁа́етъ ѹ҆бо́гꙋ , плоⷣ же простретъ ни́щꙋ . не пече́тсѧ ѻ҆ домꙋ̀ свое̑мъ мꙋ́жъ е҆ѧ̀ , е҆гда̀ где ꙁамеⷣлиⷮ . вси б҄о ѹ҆ неѧ ѻ҆дѣни сꙋть , сꙋгꙋ́ба ѻ҆дѣѧ́нїѧ сътвори мꙋж́ꙋ свое̑мꙋ , ѿ виссо́на же и҆ порфи́ры себѣ ѻ҆дѣа́нїа . в̾ꙁо́ренъ быва́етъ въ вра́тѣхъ мꙋж́ь е҆ѧ̀ , внегда же а҆ще сѧдетъ въ со́нмищи съ ста́рцы жители ꙁемлѧ̀ · ѻ҆по́ны сътвори и҆ ѿда́сть въ кꙋплю финикїаномъ , ѻ҆поꙗ̑са́нїѧ же хананѣаномъ . ѹ҆ста же своѧ ѿврьꙁе смы́сленно и҆ ꙁако́нно , и҆ чи́нъ нарекова ꙗ҆ꙁы́комъ свои̑мъ . крѣ́постїю и҆ лѣпото́ю ѻ҆блече́сѧ , и҆ весели́сѧ въ дн҃и послѣднїѧ · Тѣсны стеꙁѧ до́мꙋ е҆ѧ̀ , ꙁанѐ бра́шна лѣностива не снѣсть . и҆ ѹ҆ста своѧ ѿвръꙁе смы́слено и҆ ꙁако́нно , млⷵтынѧ же е҆ѧ въꙁⷣви́гнꙋ чада е҆ѧ̀ и҆ ѻ҆богатѣша , и҆ мꙋжъ е҆ѧ̀ похвали ю҆̀ · Мно́ги дще́рѧ стѧжа́ша бога́тьство , мно́ги сътвори́ша си́лнаѧ . ты же преспѣѧ́и превъꙁнесесѧ наⷣ всѣми . лжа ѹ҆гожде́нїѧ и҆ сꙋетны доброты же́ньски нⷵѣ въ тебѣ . жена б҄о раꙁꙋмна блажена е҆сть , боꙗ҆́ꙁнь же гн҃ю сїѧ да хва́литъ . дади́те е́и ѿ пло́да ѹ҆сте́нъ е҆ѧ̀ , и҆ да хва́литсѧ въ вра́тⷯѣ мꙋжъ е҆ѧ̀ ·
Конецъ при́тчамъ соло́монимъ · и҆́мꙋть в себѣ . гла́въ , л҃а · 
