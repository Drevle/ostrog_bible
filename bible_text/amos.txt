А҆МОСЪ ПРО҃РКЪ
Глⷡ‍҇а , а҃ · Словеса̀ а҆мо́сова ꙗ҆́же бы́ша въ карїа́ѳїаримѣ ѿ ѳекꙋе , ꙗ҆́же видѣ до і҆ерⷵли́ма въ дн҃и і҆ѻ҆ѕїи̑ны цр҃ѧ і҆ѹ́дина , и҆ въ дн҃и і҆еровоа́млѧ і҆ѻа̑сова цр҃ѧ і҆ил҃ева , прежде двѣма лѣтомⷶ трꙋса · и҆ рече г҃ь ѿ сїѻ҆на въꙁ̾гл҃а , і҆ и҆ꙁъ і҆ерⷵли́ма да́сть гла́съ свои . и҆ сѣтова́ша па́жити па́ствиныѧ , и҆ пос̾ше ве́рхъ карми́ль · И҆ рече г҃ь на трѝ бесчестїѧ дама́ска , и҆ на четы́ри не ѿвращꙋсѧ и҆хъ , поне́же растер̾ша пи́лами желѣꙁными и҆мꙋщаѧ въ ѹ҆тробѣ галаа̑ди́тенынѧ · И҆ послю̀ ѻ҆́гнь въ до́мъ а҆ꙁаи́ль , и҆ пож̾жетъ ко́ренїе сн҃а а҆де́рева . и҆ съкрꙋшꙋ ꙁасо́вы дама́ска , и҆ потреблю̀ живꙋщаѧ с̾ полѧ ѻ҆́н̾нова , и҆ посѣкꙋ племѧ ѿ мꙋж̾ хлор̾рань , и҆ плѣнѧⷮсѧ лю́дїе сѷр̾стїи нарочнїи , гл҃тъ г҃ь · Се гл҃ет̾ г҃ь , на трѝ бесчестїа га́ꙁы , и҆ на четы́ри не ѿвращꙋсѧ и҆хъ , плѣненїѧ и҆хъ ра́ди плѣн̾ники соло́монѧ въгна́ти во и́дꙋмею . и҆ послю̀ ѻ҆́гнь на ꙁабра́ла гаꙁїи̑на , и҆ поѧ́сть ко́ренїе е҆ѧ̀ . и҆ потреблю̀ живꙋщаѧ иⷥ а҆ꙁота , і҆ и҆ꙁвер̾жетсѧ племѧ и҆ꙁъ а҆скалона . и҆ въꙁведꙋ рꙋ́кꙋ свою на а҆каронⷶ и҆ поги́бнꙋтъ ѻ҆ста́точнїи и҆ноплеме́н̾никъ , гл҃етъ г҃ь · Се гл҃етъ г҃ь на трѝ бесчестїа тѷрова , и҆ до четы́рь не ѿвращꙋсѧ е҆го . поне́же ꙁатвори́ша плѣнники соло́монѧ во і҆дꙋмеѝ и҆ не помѧнꙋша ꙁавѣта бра́тнѧ . и҆ послю̀ ѻ҆́гнь на ꙁабра́ла тѷрова , и҆ поꙗ҆́сть ко́ренїе е҆го · Се гл҃етъ г҃ь , на трѝ бесчестїѧ и҆дꙋме́иска , и҆ на четы́ри не ѿвращꙋсѧ е҆ѧ̀ . поне́же прогна̀ бра́та свое̑го съ ѻ҆рꙋжїемъ , и҆ расыпа ѹ҆тро́бꙋ на́ ꙁемлю . и҆ въсхити въ свѣдѣнїе гроꙁꙋ себѣ , и҆ ѹ҆стремленїе е҆го снабдѣ на побы́ть . и҆ послю̀ ѻ҆́гнь въ ѳема́нъ , и҆ поꙗ҆́сть ко́ренїѧ гра́да еѧ̀ · Се гл҃етъ г҃ь , на трѝ бесчестїѧ сн҃овъ а҆м̾монь , и҆ на четы́ри не ѿвращꙋсѧ и҆хъ . поне́же распарахꙋ и҆мꙋщаѧ въ ѹ҆тробѣ галаа̑ди́тенынѧ , ꙗ҆́ко да рас̾ширѧтъ предѣлы своѧ̀ · и҆ раждегꙋ ѻ҆́гнь на ꙁабрала рав̾ва , и҆ поꙗ҆́сть ко́ренїе е҆ѧ̀ съ во́племъ въ дн҃ь ра́тныи , и҆ потрѧсеⷮсѧ въ дн҃ь сконча́нїѧ е҆ѧ̀ . и҆ ѿидетъ ̑ въ плѣн̾ники мельхи́мъ  , и҆ жерцы и҆ кнѧ́ѕи и҆хъ въкꙋпѣ , гл҃етъ г҃ь ·
Глⷡ‍҇а , в҃ · Се̑ гл҃етъ г҃ь , на трѝ бес̾честїѧ моа́влѧ , и҆ на четы́ри не ѿвращꙋсѧ е҆го . поне́же и҆ж̾жегоша ко́сти цр҃ѧ и҆дꙋме́иска въ пе́пелъ . и҆ послю̀ ѻ҆́гнь на моа́ва , и҆ поꙗ҆́сть ко́ренїѧ граⷣ е҆го , и҆ ѹ́мретъ съ си́лою моа́въ съ во́племъ и҆ гла́сомъ трꙋбы̀ . и҆ потреблю сꙋдїѧ и҆ꙁ него̀ , и҆ вс҄ѧ кн҃ѕѧ е҆го и҆ꙁбїю с ни́мъ , гл҃етъ г҃ь · Се̑ гл҃етъ г҃ь , на трѝ бесчестїѧ сн҃овъ і҆ѹ́динъ , и҆ на четы́ри не ѿвращꙋсѧ и҆хъ . поне́же ѿринꙋша ꙁакон̾ гн҃ь , и҆ повеленїѧ е҆го не снабдѣша . и҆ прельсти́ша ѧ҆̀ сꙋ́ѧа и ꙗ҆же сътвори́ша , и҆́мже въслѣдова́ша ѿц҃ы и҆хъ въ слⷣѣ и҆хъ . и҆ послю̀ ѻ҆гнь на і҆ѹдꙋ , и҆ поꙗ҆́сть ко́ренїѧ і҆ерⷵли́мꙋ · Се гл҃етъ г҃ь , на трѝ бесчестїѧ і҆и̑л҃ѧ , и҆ на четы́ри не ѿвращꙋсѧ е҆го . поне́же прода́ша правдꙋ на сребрѣ , и҆ ѹ҆бога́го на сапоѕѣхъ , ходѧ́щихъ на пра́сѣ ꙁемльнѣмъ и҆ потыкахꙋсѧ на главы ѹ҆богихъ , и҆ пꙋть смире́ныⷯ съвраща́хꙋ . и҆ сн҃ъ и҆ ѿц҃ъ в̾лажа́ста къ е҆ді́нои рабѣ , ꙗ҆́ко да ѻ҆сквернавѧ́тъ и҆мѧ бо́га и҆хъ . и ри́ꙁы и҆хъ вѧꙁаю̑ще ѹ҆́жи ꙁавѣсы творѧ́хꙋ дръжа́щасѧ тре́бника . и҆ вино ѿ ѻ҆бло́гъ пїа́хꙋ въ домꙋ̀ бо́га и҆хъ · А҆́ꙁ же ѿвръгохъ а҆море́ѧ ѿ лица и҆хъ , е҆гоже б҄ѣ высота ꙗ҆́ко и҆ высота ке́дрова  , и҆ крѣпокъ бѧ́ше ꙗ҆́ко и҆ дꙋбъ . и҆ съвръгохъ плоⷣ е҆го съ верха , и҆ ко́ренїѧ е҆го и҆ꙁ ни́ꙁꙋ · А҆́ꙁ же и҆ꙁведохъ в҄ы и҆ꙁ̾ ꙁемлѧ́ е҆гѷпет̾ски , и҆ водихъ в҄ы въ пꙋсты́ни , м҃ лѣтъ , ꙗ҆ко прїа́ти ꙁемлю а҆море́искꙋ . и҆ поѧ́хъ ѿ сн҃овъ ва́шихъ въ пррⷪ‍҇ки , и ѿ ю́нотъ ва́шиⷯ въ ѻ҆сщ҃енїе . е҆да̀ нѣсть с҄е сн҃ве і҆и̑лви гл҃етъ г҃ь . и҆ напаѧ́сте ѻ҆сщ҃енныѧ вино́мъ , и҆ пррⷪ‍҇комъ ꙁаповѣ́дасте гл҃юще , не прорече́те · Сего ра́ди с҄е а҆ꙁъ повалю поⷣ ва́ми ꙗ҆коже ва́лѧⷮсѧ ко́ла пол̾на тростїѧ . и҆ поги́бнеⷮ ѹ҆бѣжа́нїе ѿ текꙋщаго , и҆ крѣп̾кїи не ѹ҆держитъ крѣпости свое́ѧ , и҆ храбрыи не стерпи́тъ . и҆ бы́стрыи нога́ма свои̑ма не ѹ҆цѣлѣетъ , и҆ ко́н̾никъ не сп҃сетъ дш҃а свое́ѧ , и҆ крѣпкїи не ѻ҆брѧ́щетъ срⷣца свое̑го . въ си́лахъ нагїи побѣгнетъ в то́и дн҃ь гл҃етъ г҃ь ·
Глⷡ‍҇а , г҃ · Слы́шите сло́во с҄е е҆же гл҃а г҃ь на́ вы до́ме і҆и̑л҃евъ , и҆ на всѐ племѧ̀ е҆же и҆ꙁведохъ и҆ꙁъ ꙁеⷨлѧ е҆гѷпет̾скы , рекїи , в҄ы то́чїю поꙁна́хъ ѿ всѣх̾ племенъ на ꙁемлѝ . сего ради м̾щꙋ на ва́съ вс҄ѧ грѣхи ва́ша · А҆́ще по́идете дв҄а въкꙋпѣ и҆ бех̾ма не съꙁна́етесѧ . и҆л҄и въꙁреветъ ле́въ и҆ꙁ дꙋбравы свое́а лови́твы не и҆мы́и . и҆ли испꙋститъ гла́съ сво́и л̾вичищ̾ и҆ꙁ ло́жа свое̑го бе́хма а҆ще не въстор̾гнетъ ничесо́же . и҆л҄и падетъ пти́ца беⷥ и҆ме́лы . и҆л҄и прꙋжиⷮсѧ прꙋгло а҆ще не и҆метъ ничесоже . и҆л҄и воꙁ̾гласитъ трꙋба въ́ градѣ , и҆ не въꙁ̾боѧⷮсѧ лю́дїе . и҆л҄и бꙋдеⷮ ѕло́ба въ градѣ е҆ѧ́же г҃ь не сътворѝ . поне́же не сътворитъ г҃ь б҃ъ дѣтели , а҆ще не ꙗ҆вит̾ накаꙁанїѧ свое̑го къ рабо́мъ свои̑мъ пррⷪ‍҇комъ . ле́въ въꙁревеⷮ , и҆ кт҄о сѧ не ѹ҆бои́тъ . г҃ь б҃ъ гл҃а , и҆ кт҄о не проречетъ · Повѣди́те странамъ въ а҆сѷрїихъ , и въ странахъ ꙗ҆́же въ ꙁемли е҆гѵпет̾стеи , и҆ рцѣте , съберѣтесѧ къ горѣ самарїистеи , и҆ гл҃ите чюде́сна мно́га средѣ е҆ѧ̀ , и҆ по си́лѣ е́й . и҆ не раꙁꙋмѣ е҆же бꙋдетъ съпроти́вное , гл҃етъ г҃ь , и҆мѣ́ющеи непра́вдꙋ и҆ стра́сть в селехъ иⷯ · Сего ра́ди с҄е гл҃етъ г҃ь б҃ъ , тѷре , ѻ҆́крⷵт̾ ꙁемлѧ̀ твоа̀ ѻ҆пꙋстѣ́етъ , и҆ ѿведеⷮ ѿ тебе крѣпость твою̀ , и҆ раꙁграбѧⷮсѧ се́ла твоа̀ · Се гл҃етъ г҃ь , ꙗ҆коⷤ‍ⷷ и҆ пастꙋхъ е҆гда̀ и҆стор̾гнеⷮ ѿ ѹ҆стъ львовъ дв҄ѣ голени , и҆л҄и ѻ҆бъѹ҆шїе ѹ҆́ха . та́коже и҆стор̾гнꙋтсѧ и҆ сн҃ве і҆и̑л҃еви живꙋщїи въ самарїи средѣ племене , и҆ въ дама́сцѣ словꙋщїиⷨ · Жръцы послꙋ́шаите і҆ и҆ꙁвѣстите до́мꙋ і҆а́ковлю , гл҃етъ г҃ь б҃ъ вседръжи́тель . поне́же въ дн҃ь е҆гда̀ м̾щꙋ беꙁъчестїѧ і҆и̑л҃ева на немъ , и҆ м̾щꙋ на тре́бницехъ веѳи́лихъ . и҆ раꙁорѧⷮсѧ главы̀ требникꙋ , и҆ падꙋтсѧ на́ ꙁемлю . и҆ съкрꙋшꙋ и҆ побїю храмъ съ преклѣты и҆ до хра́ма лѣтнѧго , и҆ поги́бнꙋтъ до́мове костѧнїи , и҆ потребѧⷮсѧ и҆ дрꙋѕїи до́мове мно́ѕи , гл҃етъ г҃ь ·
Глⷡ‍҇а , д҃ · Слы́шите сло́во с҄е ю́ница васанитид̾скы ꙗ҆́же въ горѣ самарїистѣ , ꙗ҆же преѻ҆бидꙋютъ ѹ҆бо́гїѧ , и҆ попира́ю̑щаѧ ни́щаѧ . гл҃ющаѧ господемъ свои̑мъ , подади́те нам̾ ꙗ҆́ко да пїемъ · Клѧтсѧ г҃ь ст҃ыми свои̑ми , ꙗ҆́ко с҄е дн҃їе градꙋтъ на́ вы и҆ во́ꙁмꙋтъ в҄ы въ ѻ҆рꙋжїи , і҆ и҆же с ва́ми въвръгꙋтъ в коно́бъ поⷣгнѣща́е̑мыи ѻ́гньни расы́пателе . і҆ и҆ꙁмⷮꙋ в҄ы на́гы жена̀ и҆ мꙋжъ прѧ́мо себѣ сама̀ , и҆ ѿврьжетесѧ въ горꙋ̀ а҆рма́нⷶ гл҃етъ г҃ь · Внидо́сте въ веѳи́ль , и҆ беꙁако́нновасте въ гал̾га́лѣ , и҆ ѹ҆мно́жисте беꙁъчествова́ти . и҆ принесо́сте ꙁаѹ́тра тре́бы ва́ша въ тредн҃ьны і҆ и҆ꙁбра́ннаѧ ва́ша . и҆ почто́ша внѣш́нїи ꙁако́нъ , и҆ приꙁва́ша и҆сповѣда́нїе . съвѣсти́те , ꙗ҆ко с҄е въꙁлюби́ша жръцы̀ і҆и̑л҃еви , гл҃етъ г҃ь б҃ъ · А҆ꙁ же да́мъ ва́мъ ѻ҆чище́нїе ꙁꙋбомъ въ всѣхъ гра́дѣх̾ вашихъ , и҆ недоста́токъ хлѣба въ всѣхъ мѣстехъ ва́шихъ . и҆ не ѻ҆брати́стесѧ къ мн҄ѣ , гл҃етъ г҃ь . и҆ а҆ꙁъ ѹ҆ста́вихъ дожⷣъ ѿ ва́съ прежⷣе треми мⷵцы жа́твы . и҆ надождꙋ на е҆ді́нъ грⷣа , а҆ на дрꙋгїи е҆ді́нъ не надождꙋ . ча́сть е҆ді́на надожⷣитсѧ , и҆ ча́сть на ню́же не надожⷣꙋ пос̾хнеⷮ . и҆ съберꙋтсѧ дв҄а и҆ три грады въ граⷣ е҆ді́нъ пити во́дꙋ , и҆ не насы́тѧⷮсѧ . и҆ не ѻ҆брати́стесѧ къ мн҄ѣ , гл҃етъ г҃ь . поби́хъ в҄ы раждеже́нїемъ и҆ ꙁлатени́цею , и҆ ѹ҆мно́жисте беще́ствовати ꙗ҆́коже , ѹ҆мно́жисте ѻ҆гра́ды ва́ша и҆ виногра́ды ва́ша . и҆ смокви́нїе ваше и҆ масличїе ва́ше поꙗ̑до́ша гꙋсе́ница , и҆ та́кожде не ѻ҆брати́стесѧ къ мн҄ѣ , гл҃етъ г҃ь · Посла́хъ на́ вы смр҃ть на пꙋтѝ е҆гѷпет̾стѣ , и҆ꙁби́хъ ѻ҆рꙋжїемъ ю́ноша ваша плѣномъ ко́ньство и҆хъ , і҆ и҆ꙁведо́хъ ѻ҆гнемъ плъки ваша въ гнѣвѣ своеⷨ и҆ та́кожде не ѻ҆брати́стесѧ къ мн҄ѣ гл҃етъ г҃ь . раꙁори́хъ в҄ы ꙗ҆коже раꙁорѝ б҃ъ содо́мꙋ и҆ гоморꙋ , и҆ бы́ста ꙗ҆́ко главнѧ̀ и҆стръжена и҆ꙁъ ѻ҆гнѧ̀ . и҆ такожде не ѻ҆брати́стесѧ къ мн҄ѣ , гл҃еⷮ г҃ь · Сего ра́ди си́це сътворю т҄и і҆ил҃ю . ѻ҆ба́че ꙗ҆ко си́це сътворю т҄и , ѹ҆готовисѧ приꙁыва́ти б҃а твое̑го і҆и̑л҃ю . поне́же ѹ҆твержа́етъ гроⷨ , и҆ съграждаеⷮ вѣтръ , и҆ съвѣстꙋа въ чл҃цех̾ по ꙁако́ны е҆го , сътворѧ́ай ѹ҆треню и҆ м̾глꙋ̀ , и҆ въсходѧ̀ на высо́кїѧ ꙁемлѧ , г҃ь б҃ъ вседръжи́тель и́мѧ е҆мꙋ ·
Глⷡ‍҇а , е҃ · Слы́шите слово с҄е гн҃е , а҆ꙁъ прїемлю на́ вы пла́чь . дом̾ і҆ил҃евъ паде́сѧ , и҆ не прило́житъ въста́ти . дв҃ца і҆ил҃ѧ съблаꙁни́сѧ на ꙁемлѝ свое́и , нѣсть и҆ꙁбавлѧ́ющаго ю҆̀ · Понеже с҄е гл҃етъ г҃ь , и҆ꙁ̾ гра́да и҆ꙁ негоже и҆схожда́ше ты́сѧщи , ѻ҆ста́нетъ в немъ ст҄о . і҆ и҆ꙁ негоже и҆схожда́ше ст҄о , ѻ҆ста́нетъ в немъ і҃ до́мꙋ і҆ил҃евꙋ · Понеже с҄е гл҃етъ г҃ь къ до́мꙋ і҆и̑л҃евꙋ , въꙁыщѣте менѐ да поживетѐ . а҆ не в̾ꙁыска́ите веѳи́лѧ , и҆ въ галга́лꙋ не входи́те , и҆ ѹ҆ кла́деѕѧ клѧ́твы не минꙋ́ите . ꙗ҆́ко гал̾гала плѣнѧ́ема плѣни́тсѧ , и҆ веѳи́ль бꙋдетъ а҆ки не бы́въ · въꙁыщѣте г҃а , да поживетѐ . ꙗ҆́ко да не просвѣтитсѧ ꙗ҆́ко ѻ́гнь до́мъ і҆ил҃евъ , и҆ поꙗ҆́стъ и҆̀ , и҆ не бꙋдетъ ѹ҆гаша́ющаго домꙋ і҆̑и̑л҃ѧ . г҃ь творѧ́и въ высотꙋ̀ сꙋдъ , и҆ пра́вдꙋ на ꙁемлѝ положѝ · Творѧ́и вс҄е и҆ претворѧ́ѧй . и҆ ѿвраща́ѧй в̾ ꙁаѹ́трїа сѣнь смр҃тнꙋю , и҆ дн҃ь в но́щь ѿмьнѣва́ѧ . приꙁыва́ѧй во́дꙋ морьскꙋю , и҆ раꙁлива́ѧ ю҆̀ на лицѐ ꙁемлѝ . г҃ь б҃ъ вседръжи́тель и́мѧ е҆мꙋ . раꙁлꙋча́ѧй съкрꙋше́нїе на крѣпость , и҆ стра́стна ѹ҆тверди́ти · Въꙁненави́дѣша ѹ҆ вра́тъ накаꙁа́ющаго , и҆ сло́во препра́ведно ѻ҆гнꙋси́ша · сего ради понеже пресꙋжда́ете ѹ҆бо́гаго , и҆ м̾ꙁдꙋ̀ и҆ꙁбо́рнꙋ прїѧсте ѿ него . домы̀ ѹ҆краше́ны съгради́сте , и҆ не всели́тесѧ в ни́хъ . виногра́ды въсхотѣны насади́сте , и҆ нѣсть в҄ы пи́ти вина̀ ѿ нихъ · Ꙗ҆́ко ви́дѣхъ мно́га беще́стїѧ ва́ша , и҆ крѣпцы грѣси ваши . попира́юще правⷣи́ваго прїемлюще премѣны , и҆ ѹ҆бо́гїѧ ѹ҆ вра́тъ ѹ҆кланѧ́юще · сего ра́ди смыслѧ́и в тои го́дъ премлъчитъ , ꙗ҆́ко гоⷣ ꙁо́лъ е҆сть · Въꙁыщѣте добра̀ а҆ не ꙁла̀ ꙗ҆ко да живетѐ , и҆ бꙋдет̾ та́ко с ва́ми г҃ь б҃ъ вседръжи́тель . ꙗ҆́коже рѣсте , въꙁненави́дѣхомъ ꙁл҄о и҆ въꙁлюби́хомъ добро̀ . и҆ ѹ҆стави́те ѹ҆ вра́тъ сꙋдъ , ꙗ҆́ко да поми́лꙋетъ г҃ь б҃ъ вседръжи́тель ѻ҆ста́вшаѧ і҆ѻ́сифовы · Сего ради с҄е гл҃еⷮ г҃ь б҃ъ вседръжи́тель . на всѣхъ стогна́хъ бꙋдетъ пла́чь , и҆ на всѣхъ пꙋтехъ речетсѧ , ѹѼ лю́те , ѹѼ люте . приꙁове́тсѧ ра́таи на пла́чь , и҆ на рыда́нїе всѧ̀ вѣдꙋщаѧ пла́чь . и҆ на всѣхъ пꙋте́хъ плачь , и́м̾же проидꙋ̀ средѣ тебе , рече г҃ь · ОуѼ лю́те помышлѧ́ющимъ дн҃ь гн҃ь . въскꙋ́ю же вамъ сїи дн҃ь гн҃ь , се бо е҆сть тма̀ а҆ не свѣтъ . ꙗ҆коже а҆ще ѹ҆бѣжи́тъ чл҃къ ѿ лица львꙋ̀ , и҆ преⷣста́нетъ е҆мꙋ меч̾ка . и҆ въм̾кне́тсѧ въ до́мъ и҆ в̾вержетъ рꙋцѣ своѝ къ стенѣ , и҆ ѹ҆хо́питъ и҆̀ ѕмїѧ . нѣсть л҄и дн҃ь гн҃ь тма̀ а҆ не свѣтъ , и҆ м̾гла̀ не и҆мꙋщи свѣта свое̑го · Въꙁненави́дѣхъ и҆ ѿврьго́хъ пра́ꙁнⷣики ва́ша , и҆ не ѻ҆бонѧ́ю въ со́нмⷯѣ ва́шихъ . ꙁанѐ а҆ще принесете м҄и всесъж̾же́нїа , и҆ тре́бъ ва́шихъ не прїимꙋ̀ , и҆ сп҃сенаго просвѣще́нїѧ ва́шего не приꙁрю̀ . ѿста́ви ѿ мене гласъ пѣснїи твои̑хъ , и҆ пѣсни пища́лїи твои̑хъ не послꙋшаю · И҆ пова́литсѧ ꙗ҆́ко и҆ вода̀ сꙋдъ , и҆ пра́вда ꙗ҆́коже и҆ водотечи бес прехо́да . е҆да̀ ꙁаколе́нїѧ и҆л҄и тре́бы принесо́сте м҄и въ пꙋсты́ни лѣтъ м҃ , до́ме і҆ил҃въ И҆ въꙁдви́гнꙋсте хра́мъ моло́ховъ , и҆ ꙁвѣꙁдꙋ̀ бо́га вашего рем̾фа́на , ѻ҆́браꙁы ꙗ҆́же сътвори́сте себѣ . и҆ преселю̀ в҄ы ѻ҆б онъ по́лъ дама́ска , гл҃етъ г҃ь вседръжи́тель  ·
Глⷡ‍҇а , ѕ҃ · Люте хꙋлѧ́щимъ сїѻ́на , и҆ ѹ҆пова́ющимъ го́рою самарїискою . ѻ҆бъи̑ма́ша вла́сти стран̾ски , и҆ внидо́ша себѣ домъ і҆ил҃евъ . и҆ минѣте вс҄и , и҆ внидѣте в̾ халанꙋ̀ , и҆ проидѣте тꙋдꙋ въ и҆маѳь маѳи́ровꙋ вели́кꙋю , и҆ снидѣте ѿтꙋдꙋ въ ге́ѳь и҆ноплеме́нник̾ , крѣпѣ́ише ѿ всѣхъ црⷵтвїи  . а҆ще бо́лши сꙋть предѣли си́хъ предѣлъ ва́шихъ · приходѧ́щихъ въ дн҃ь ꙁолъ , приближа́ющесѧ и҆ прикаса́ющеи сꙋботахъ л̾жи́хъ . спѧ́щеи на ѻ́дрѣхъ костѧныхъ , и҆ боѧ́щесѧ на посте́лѧхъ свои̑хъ . ꙗ҆дꙋщеи ко́ꙁлища ѿ паств̾ и҆ телца ѿ среды ста́дъ галатїискь . пле́щꙋщеи проти́вꙋ гла́сꙋ пища́лїи , ꙗ҆́ко стоѧ́ща мнѣша и҆ не ꙗ҆́ко бѣжа́ща . пїющеи цѣжⷣеное вино̀ , и҆ старѣ́ишими вонѧми ма́жꙋщеисѧ , и҆ не страда́хꙋ ничесо́же въ сокрꙋше́нїе і҆ѻ́сифово · Сего раⷣ‍ꙵ нн҃ѣ плѣн̾ницы бꙋдꙋтъ вла́сти си́лнымъ , и҆ ѿи̑меⷮсѧ р̾ꙁа́нїе ко́ньско ѿ е҆фрема · Ꙗ҆́ко клѧ́сѧ г҃ь собо́ю , гл҃ѧ г҃ь б҃ъ си́лъ , и҆мже гнꙋша́юсѧ а҆ꙁъ всеѧ ѹ҆кори́ꙁны і҆и̑л҃ѧ , се́ла е҆го въꙁненави́дѣх̾ и҆ раꙁвер̾гꙋ граⷣ съ всѣми живꙋщими в немъ · И҆ бꙋдетъ а҆ще ѻ҆ста́нет̾ десѧть мꙋжъ въ е҆ді́номъ домꙋ̀ , ѹ҆мрꙋтъ . и҆ ѻ҆ста́нꙋтъ ѻ҆ста́точнїи , и҆ во́ꙁмꙋтъ сво́и и҆мъ , и҆ понꙋдѧтсѧ и҆ꙁнести ко́сти иⷯ и҆ꙁ домꙋ . и҆ речетъ строѧ́щимъ домъ , а҆ще е҆ще е҆сть ѹ҆ тебе . и҆ речет̾ , млъчи , не въмѣне́нїа ра́ди и҆́мене гн҃ѧ · Понеⷤ‍ⷷ с҄е г҃ь ꙁаповѣда́етъ , и҆ побїетъ храⷨ вели́кїи столче́нїемъ , и҆ хра́мъ малы́и рас̾сѣде́нїемъ · А҆ще поженⷮꙋ въ ка́менїи кони , и҆ а҆ще ѹ҆млъкнⷮꙋ въ жен̾стѣ по́лꙋ . ꙗ҆́ко ѻ҆брати́сте на гнѣвъ сꙋдъ , и҆ пло́дъ пра́вды на го́ресть . веселꙋ́ющеисѧ ни е҆ді́нѣм̾ же сло́воⷨ бл҃гоⷨ . гл҃ющеи , не крѣпостїю л҄и м҄ы свое̑ю и́мамы вла́сть . тⷨѣже с҄е а҆ꙁъ въста́влю на́ вы до́ме і҆и̑л҃въ , гл҃етъ г҃ь б҃ъ , вою́юща и҆хъ странꙋ̀ и҆ стꙋжа́тъ вамъ ꙗ҆́ко не вни́ти въ е҆ма́ѳь и҆ до водоте́чи ꙁахода ·
Глⷡ‍҇а , ꙁ҃ · Си́це покаꙁа м҄и г҃ь . и҆ с҄е приплоⷣ прꙋжїи и҆ды́и ꙁаѹ҆́трьнїи , и҆ с҄е м̾ши́ца и҆мже го́гъ цр҃ь . и҆ бꙋ́детъ а҆ще скон̾ча́етъ ꙗ҆ды́и травꙋ ꙁе́мнꙋю . и҆ рѣ́хъ , г҃и г҃и млⷵтивъ бꙋ́ди . кт҄о въста́виⷮ і҆а́кова , ꙗ҆́ко ма́лъ е҆сть , раска́исѧ ѻ҆ семъ г҃и . с҄е да не бꙋ́деⷮ , гл҃етъ г҃ь · Си́це покаꙁа м҄и г҃ь . и҆ с҄е въꙁва прю въ ѻ҆гни г҃ь б҃ъ , и҆ поꙗ҆́сть беꙁⷣнꙋ мно́гꙋ , и҆ поꙗ҆́сть часть . и҆ рѣхъ , г҃и г҃и ѹ҆ста́ви ѹ҆бо . кт҄о въста́витъ і҆а́кова , ꙗ҆́ко ма́лъ еⷵ , раска́исѧ ѻ҆ семъ г҃и . и҆ с҄е не бꙋ́детъ , гл҃етъ г҃ь · Си́це покаꙁа м҄и г҃ь . и҆ с҄е мꙋж́ъ стоѧ̀ на гра́дѣ а҆дама́н̾тини , и҆ в рꙋцѣ е҆го а҆дамаⷵ · и҆ рече г҃ь къ мнѣ , чт҄о т҄ы ви́диши а҆мо́се . и҆ рѣхъ , а҆дама́съ · и҆ рече г҃ь къ мнѣ , с҄е а҆ꙁъ ѹ҆чиню а҆дама́са средѣ людїи мои̑хъ і҆и̑л҃ѧ , к̾семꙋ не приложꙋ минꙋти е҆го . и҆ потребѧⷮсѧ тре́бища смѣш̾наѧ , и҆ тре́бы і҆и̑л҃евы ѻ҆пꙋстѣ́ютъ , и҆ въста́нꙋтъ на доⷨ і҆еровоа́мль съ ѻ҆рꙋж́їемъ · И҆ посла̀ а҆масе́ѧ жре́ць веѳи́левъ къ цр҃ю і҆еровоа́мꙋ і҆и̑л҃евꙋ , гл҃ѧ . съвраты тво́риⷮ на́ тѧ а҆мо́съ средѣ до́мꙋ і҆и̑л҃ева , не въꙁмо́жетъ ꙁемлѧ̀ поⷣꙗ҆́ти всⷯѣ словесъ е҆го . понеже с҄е гл҃етъ а҆моⷵ , ѻ҆рꙋжїемъ скон̾ча́етсѧ і҆е̑ровоа́мъ , и҆ і҆ил҃ь плѣненъ ѿведе́тсѧ ѿ ꙁемлѧ̀ свое̑ѧ · И҆ рече а҆масе́а къ а҆мо́сови , видѧ́и грѧди и҆ ѿи̑ди т҄ы на ꙁемлю і҆ѹ́динꙋ , и҆ та́мо живи , и҆ та́мо да прорица́еши . а҆ въ веѳи́ли посе́мъ не приложѝ прорица́тисѧ , ꙗ҆́ко ѻ҆сщ҃енїе цр҃ѧ е҆сть , и҆ до́мъ е҆сть црⷵтва · И҆ ѿвѣща а҆мо́съ , и҆ рече къ а҆масе́ю , не бѣ́хъ пррⷪ‍҇къ а҆́ꙁъ , н҄и сн҃ъ пррⷪ‍҇чь е҆смь , н҄о пасты́ръ бѣ́хъ ꙗ҆́годичїе древѧ́ное градѧ̀ . и҆ поѧ м҄ѧ г҃ь ѿ ѻ҆вець , и҆ рече къ мнѣ . и҆дѝ , и҆ прорцы̀ на люди моѧ і҆и̑л҃ѧ . и҆ нн҃ѣ слы́ши сло́во гн҃е , ты же гл҃еши , не прорица́и на і҆и̑л҃ѧ , и҆ не стꙋжа́и до́мꙋ і҆а́ковлю · сего ради с҄е гл҃етъ г҃ь , жена̀ твоѧ въ гра́дѣ съблꙋ́дитъ , сн҃ове же твои и҆ дще́ри ѻ҆рꙋ́жїемъ падꙋтъ , и҆ ꙁемлѧ твоѧ ѹ҆́жем̾ сѧ и҆ꙁмѣ́ритъ . и҆ т҄ы на ꙁемли нечⷵтѣ скон̾ча́ешисѧ , и҆ і҆ил҃ь же плѣне́нъ ѿⷮведе́тсѧ ѿ ꙁемлѧ̀ свое̑ѧ ·
Глⷡ‍҇а , и҃ Си́це покаꙁа м҄и г҃ь . и҆ с҄е съсⷣꙋ и҆ме́лника . и҆ рече г҃ь , чт҄о т҄ы ви́диши а҆мо́се . и҆ рⷯѣ , съсⷣꙋ и҆ме́лника . и҆ рече г҃ь къ мнѣ , приспѣ конецъ на лю́ди моѧ і҆ил҃ѧ , не приложꙋ к̾семꙋ минꙋти е҆го . и҆ въꙁъпїю́тъ во́плеве хра́ма в то́и дн҃ь , гл҃етъ г҃ь . мо́ѕи паⷣше въ всемъ мѣ́сте наве́ргꙋ молча́нїе · Слы́шите с҄е стꙋжа́ющеи и҆ꙁ̾ ѹ҆́тра ѹ҆бо́гомꙋ , и҆ насильствꙋющеи ни́щаго съ ꙁемлѝ . гл҃ющеи , коли мине́тъ мⷵць да продам̾ , и҆ коли преи̑дꙋтъ сꙋбо́ты , да ѿвръꙁемъ и҆мѣ́нїа наша ꙗ҆́ко сътвори́ти мѣ́рꙋ ма́лꙋ , и҆ вели́чити мѣ́ры , и҆ сътвори́ти превѣ́снѧ непра́вды , ꙗ҆́ко притѧжа́ти ѹ҆бо́гїѧ сре́бромъ , и҆ ни́щаго в сапо́гъ мѣ́сто , и҆ ѿ всего кꙋпа въꙁвитїи̑мъ · Клене́тсѧ г҃ь на преꙁо́рство і҆ӑковле , а҆ще ꙁабꙋдⷮꙋсѧ вс҄ѧ дѣ́ла ваша на ѻ҆долѣ́нїе . и҆ ѻ҆ сиⷯ не въꙁмѧте́тсѧ вс҄ѧ ꙁемлѧ̀ . и҆ въспла́четсѧ всѧ́къ живѧ́и на не́и . и҆ въꙁы́идеⷮ ꙗ҆́ко пово́нь поги́бель е҆ѧ̀ , и҆ сни́детъ ꙗ҆́ко рѣка е҆гѷпет̾ска · И҆ бꙋдетъ в то́и дн҃ь гл҃етъ г҃ь , ꙁа́идетъ слн҃це полꙋдне , и҆ помер̾кнеⷮ въ дн҃ь свѣтъ . и҆ превращꙋ праꙁⷣники ваша въ же́лю , и҆ вс҄ѧ пѣ́сни ваша въ пла́чь . и҆ въꙁложꙋ на всѧ́къ хребеⷮⷮ врѣтище , и҆ на всѧ́кꙋ главꙋ̀ плѣш̾ . и҆ положꙋ и҆̀ ꙗ҆́ко же́лю лю́бимаго , и҆ сꙋщаѧ с ни́мъ ꙗ҆́ко дн҃ь болѣ́ꙁньныи · Се̑ дн҃їе и҆дꙋтъ гл҃етъ г҃ь , послю̀ глⷣа на́ ꙁемлю . не глⷣа хлѣ́ба ни жа́жды воды̀ , н҄о глⷣа слы́шанїа сло́ва бж҃їа . и҆ поколѣ́блюⷮсѧ во́ды ѿ мо́рѧ до мо́рѧ , и҆ ѿ сѣвера до востокъ . ѻ҆бътекꙋтъ и҆́щꙋще сло́ва бж҃їѧ , и҆ не ѻ҆брѧ́щⷮꙋ · Въ тои дн҃ь ѻ҆скꙋдѣюⷮ дв҃ы до́брыѧ , и ю́ноша в недоста́токъ . кленꙋщеисѧ ѻ҆чище́нїемъ самарїискомъ , и҆ гл҃ющеи , жи́въ бо́гъ твои да́нъ , и҆ жи́въ бо́гъ твои вер̾савее . и҆ падⷮꙋсѧ и҆ не въста́нꙋтъ пото́мъ ·
Глⷡ‍҇а , ѳ҃ · Видѣхъ г҃а стоа́ща ѹ҆ тре́бника , и҆ рече , пораѕи ѻ҆цыщенїе и҆ поколѣ́блютсѧ преⷣдверїѧ . и҆ пресѣцы въ гла́вы всѣхъ , и҆ ѻ҆ста́вшаѧ иⷯ ѻ҆рꙋжїемъ и҆ꙁбїи . и҆ бѣжа́щїи иⷯ не ѹ҆́бѣжиⷮ , и҆ не ѹ҆цѣлѣ́етъ ѿ ниⷯ ѹ҆цѣлѣваѧ́й . а҆ще погребⷮꙋсѧ въ ꙁемли , т҄о и҆ ѿтꙋдꙋ рꙋка̀ моа̀ и҆стрьгнеⷮ ѧ҆̀ . и҆ а́ще въꙁлѣꙁⷮꙋ на́ нб҃о , т҄о и҆ ѿтꙋдꙋ свѳргꙋ ѧ҆̀ . и҆ а́ще сѧ съкрыюⷮ на версѣ карми́лꙋ , т҄о и҆ ѿтꙋдꙋ въꙁы́щꙋ и҆ пои̑мꙋ ѧ҆̀ . и҆ а́ще сѧ ѹ҆таѧ́тъ ѿ ѻ́чїю мое́ю въ глꙋби́наⷯ мор̾скиⷯ , т҄о и҆ тꙋ̀ повелю ѕмїеви и҆ поли́жет̾ ѧ҆̀ . и҆ а́ще по́идꙋтъ плѣнени преⷣ лицеⷨ вра́гъ своиⷯ , т҄о и҆ тꙋ̀ повелю ѻ҆рꙋжїю і҆ и҆ꙁбїеⷮ и҆хъ . и҆ ѹ҆твержꙋ ѻ҆́чи своѝ на нѧ на́ ꙁло а҆ не на добро̀ · И҆ г҃ь б҃ъ вседръжи́тель прикасаа́йсѧ ꙁемлѝ , и҆ колѣблѧ ею̀ . и҆ въжделѣюⷮ вс҄и живꙋщїи на ꙁемлѝ . и҆ в̾ꙁыидеⷮ ꙗ҆́ко рѣка̀ скон̾ча́нїе еѧ̀ , и҆ снидеⷮ ꙗ҆ко рѣка̀ е҆гѷпеⷮска · Сътворѧа́й на́ нб҃о въсхоⷣ е҆го , и҆ ѻ҆бѣща́нїе е҆го на ꙁемлѝ ѹ҆твержа́ѧ . приꙁываѧ́й во́дꙋ мор̾скꙋю , и҆ пролива́ѧ ю҆̀ на лице ꙁемлѝ . г҃ь б҃ъ вс҄едръжи́тель и҆мѧ е҆мꙋ · Не ꙗ҆́коже сн҃ве мꙋр̾стїи бꙋдете в҄ы мнѣ сн҃ове і҆и̑л҃ви , гл҃етъ г҃ь . не і҆и̑л҃ѧ л҄и ѹ҆бо и҆ꙁведохъ иⷥ ꙁемлѧ е҆гѷпеⷮски , і҆ и҆ноплеме́нникї і҆с кападокїа , и҆ сѷр̾ры ѿ во́ѳра . с҄е ѻ҆́чи г҃а б҃а на црⷵтво грѣшное , и҆ ѿве́ргꙋ е҆̀ с̾ лица ꙁемлѝ . ѻ҆баче бы́хоⷨ не ѿв́ергꙋ до́мꙋ і҆и̑л҃ева , гл҃етъ г҃ь . поне́же с҄е аⷥ ꙁаповѣ́де и҆ раꙁвѣю доⷨ і҆и̑л҃евъ во вс҄ѧ страны̀ ꙗ҆́коже вѣеⷮсѧ на то́цѣ , и҆ не падеⷮ сътренїе на ꙁеⷨлѝ . ѻ҆рꙋжїеⷨ скон̾чаюⷮсѧ вс҄и грѣшнїи лю́дїи моиⷯ гл҃щеи не приближиⷮсѧ н҄и прїидеⷮ на наⷵ ѕл҄о · В тои дн҃ь въставлю̀ храⷨ дв҃двъ паⷣшїисѧ , и҆ воⷥграждꙋ паⷣшаѧсѧ е҆го , и҆ раскопа́ное е҆го въставлю и҆ въꙁ̾граждꙋ  , ꙗ҆́коже и҆ дн҃е вѣка . ꙗ҆́ко да в̾ꙁы́щⷮꙋ мене ѻ҆ста́вшїи чл҃цы , и҆ вс҄ѧ страны̀ в ниⷯ же приꙁвасѧ и҆мѧ моѐ в них̾ гл҃тъ г҃ь творѧ́и с҄е вс҄е · Се дн҃їе прихо́дѧⷮ , гл҃етъ г҃ь , и҆ пости́гнеⷮ ва́ше и҆манїе виногра́да , и҆ съꙁрѣе гро́ꙁдїе въ жа́твꙋ . и҆ прока́плюⷮ го́ры наслажⷣе́нїе , и вс҄и хо́лми ѻ҆̑брастⷮꙋ . и҆ въꙁвращꙋ плѣн̾ники людїи моиⷯ і҆и̑л҃ѧ , и҆ воⷥградѧⷮ гра́ды раꙁоре́ныѧ , и҆ ѹ҆селѧⷮсѧ и҆ насадѧⷮ виногра́ды , і҆ и҆спїюⷮ вино иⷯ . и҆ сътворѧ ѻ҆гра́ды , и҆ поꙗ̑дѧⷮ плоды и҆хъ . и҆ насажⷣꙋ ѧ҆̀ въ ꙁемли иⷯ , и҆ не и҆стор̾гнꙋтсѧ ксемꙋ̀ ѿ ꙁемлѧ̀ и ю҆же дахъ и҆мъ , гл҃етъ г҃ь вседръжи́тель ·
Конецъ пррⷪ‍҇кꙋ а҆мо́сꙋ . и҆́мать в себѣ гла́въ , ѳ҃ · 
