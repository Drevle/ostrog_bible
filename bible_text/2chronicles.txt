ВТОРЫ́И КНИ́ГИ ПАРАЛИПОМЄ́НОⷩ‍҇
Глⷡ‍҇а , а҃ · Но ѹ҆крѣпи́сѧ соло́монъ сн҃ъ двд҃въ въ црⷵтво своѐ . и҆ г҃ь е҆го б҄ѣ с ни́мъ . и҆ въꙁвели́чи е҆го въ вы́шиню . повелⷤ‍ⷷѣ соло́монъ всемꙋ і҆и̑л҃ю , ты́сꙋщникомъ и҆ соⷮникомъ , и҆ во́жемъ и҆ сꙋдїѧмъ . и҆ всѣмъ нача́лникоⷨ преⷣ і҆и̑л҃емъ , и҆ нача́лникомъ ѿчествъ . і҆ и́де соло́монъ съ всⷨѣ мно́жествоⷨ . въ вы́шнїи гаваѻ́нъ , и҆дѣже б҄ѣ скѷнїѧ , свѣдѣ́нїѧ гн҃ѧ . и҆же сътворѝ моѷсїи рабъ бж҃їи въ пꙋсты́ни . кїѻⷮ же гн҃ь принеслъ дв҃дъ . ѿ гра́да карїаѳїа̑ри́ма въ мѣсто и҆же ѹ҆гото́ва е҆мꙋ . гд̑ѣ пот̾кнꙋлъ жили́ще . т҄о е҆сть въ і҆ерⷵли́мѣ . ѻ҆лта́рь же мѣдѧⷩ‍҇ и҆же съдѣла́лъ б҄ѣ веселее̑ль сн҃ъ ѹ́рїе̑въ сн҃а ѹ҆́рова . т҄ꙋ бы́сть преⷣ жили́щемъ гн҃имъ · И҆ въꙁыска̀ е҆го соло́монъ , и҆ вс҄ѧ цр҃ковъ · Въꙁнесѐ же т҄ꙋ соло́монъ на ѻ҆лтари мѣ́дѧномъ преⷣ гм҃ъ въ хра́мѣ свѣдѣ́нїѧ . и҆ принесе е҆мꙋ ты́сѧщꙋ приноше́нїи  · И҆ в тꙋ же но́щъ , ꙗ҆́ви́сѧ г҃ь соло́монꙋ и҆ рече е҆мꙋ . просѝ чт҄о хо́щеши да даⷨ тебѣ . рече же соло́монъ къ б҃ꙋ . т҄ы сътвориⷧ‍҇ е҆си съ дв҃домъ ѿц҃емъ моиⷨ млⷵрдїе вели́ко . и҆ поста́вилъ м҄ѧ е҆си цр҃ѧ в него̀ мѣсто . и҆ нн҃ѣ ѹ҆бо г҃и б҃е да и҆спо́лниⷮсѧ сло́во твое е҆же ѻ҆бѣщаⷧ‍҇ е҆си дв҃дꙋ ѿц҃ꙋ мое̑мꙋ . т҄ы бо менѐ сътвори́лъ цр҃ѧ наⷣ люⷣми твои́ми мно́гими , ꙗ҆́коже пра́хъ ꙁемныи . нн҃ѣ же да́и мн҄ѣ прем̀ꙋдрость и҆ ра́ꙁⷨꙋ да внїидꙋ і҆ и҆ꙁы́дꙋ преⷣ люⷣми твои́ми симѝ  . Кт҄о бо мо́жетъ сїѝ лю́ди твоѧ достои́но сꙋди́ти · Рече же б҃ъ къ соло́монꙋ . и҆же т҄о на́ипаче ѹ҆годи́ло срⷣцꙋ твое̑мꙋ . и҆ не проси́лъ е҆си богаⷮства , ниже потребныхъ , и҆ сла́вы . н҄иже дш҃ъ , и҆же т҄ѧ ѻ҆би́диша . н҄о ни дн҃и въꙁыска̀ живота̀ мно́га . н҄о проси́лъ е҆си́ премꙋдрости . и҆ ра́ꙁꙋма да сꙋди́ти мо́жеши лю́ди моѧ̀ . наⷣ которыми поста́вихъ т҄ѧ цр҃ѧ  . премꙋдрость и҆ ра́ꙁꙋмъ да́на сꙋть тебѣ . бога́т̾ство же и҆ потребнаѧ . и҆ сла́вꙋ дамъ тебѣ . та́ко да ни е҆ді́нъ въ цр҃ехъ . ни пре́же тебѐ ни по тебѣ . бꙋдеⷮ подобенъ тебѣ · Прїиде же соло́монъ ѿ вы́шнѧго гаваѻ́на въ і҆ерⷵли́мъ . преⷣ жили́щемъ свѣдѣ́нїѧ . и҆ црⷵтвова наⷣ і҆и̑л҃емъ · И҆ собра̀ себѣ соло́моⷩ‍҇ колесни́цы и҆ конники . и҆ бы́ша е҆мꙋ , ҂а҃ , и҆ у҃ , колесниⷰ‍҇ , и҆ ҂в҃і , ко́нникъ · И҆ сотвори иⷯ бы́ти на поса́дехъ колесни́чныхъ . и҆ лю́дїе съ цр҃емъ въ і҆ерⷵлимѣ . въꙁда́сть же цр҃ь сребро̀ , и҆ ꙁла́то і҆ерⷵлимꙋ . ꙗ҆ко ка́менїе , и҆ ке́дри , въ і҆ѹ҆де́и , ꙗ҆́ко черни́чїе . и҆же растꙋтъ въ по́лехъ мно́жество вели́ко · И҆схоженїе же ко́неи соло́моновыхъ и҆ꙁъ е҆гѷпта , цѣною кꙋпцоⷡ‍҇ црⷵкихъ . и҆схожда́хꙋ бо и҆ кꙋпова́хꙋ , и҆ въꙁношахꙋ ѿ е҆гѷпъта . ѻ҆рꙋжїе ꙁа ҂а҃ , сре́бръникъ . и҆ ко́нь ꙁа р҃ , и҆ н҃ , сре́бреникъ . та́коже и҆ ѿ всѣхъ црⷵтвъ хетѳе́искихъ . и҆ ѿ цр҃еи сѷрїискихъ рꙋка́ма и҆хъ приношена быва́хꙋ ·
Глⷡ‍҇а , в҃ · Повелѣ же соло́монъ соѕида́ти до́мъ и҆́мени гн҃ю . и҆ полатꙋ себѣ . и҆ собра̀ цр҃ь соло́монъ . ҂о҃ , мꙋже́и носѧ́щиⷯ бремена . и҆ ҂п҃ , и҆же сѣкⷮꙋ камень въ гораⷯ . предъставле́ныⷯ же до и҆хъ , ҂г҃ , и҆ х҃ · Посла же соло́моⷩ‍҇ къ хира́мꙋ цр҃ю тѷрьскꙋ гл҃ѧ · Ꙗ҆́ко сътвори́лъ е҆си съ дв҃домъ , ѿц҃емъ мои̑мъ , и҆ посла́лъ е҆си е҆мꙋ дре́ва ке́дрова да соѕи́ждетъ себѣ до́мъ . в не́мже б҄ы е҆мꙋ ѻ҆бита́ти . и҆ с҄е а́ꙁъ сн҃ъ е҆го . соѕида́ю до́мъ и́мени г҃а б҃а мое̑го , да ѻ҆сщ҃аю е҆го е҆мꙋ , къ покаже́нїю ѳемїама преⷣ нимъ , и҆ кади́ти и҆ а҆рома́ты . и҆ къ предъложе́нїю хлѣ́ба вѣчномꙋ . и҆ къ всѐсож̾же́нїю ѹ҆́тро и҆ къ ве́черꙋ , и҆ въ сꙋбо́ты и҆ но́выхъ лꙋнъ . и҆ пра́ꙁниковъ г҃а б҃а на́шего въ вѣ́ки и҆же повелѣна сꙋть і҆и̑л҃еви . и҆ до́мъ и҆же соѕида́ю вели́къ е҆сть . вели́къ б҄о е҆сть б҃ъ нашъ наⷣ въсѣми бо́ги · И҆ кт҄о воꙁмо́жетъ да соѕи́ждетъ е҆мꙋ досто́инъ домъ . а́ще б҄о нб҃о и҆ нб҃о нб҃си прїѧ́ти не мо́гꙋтъ сла́вы е҆го . кт҄о ли а́ꙁъ е҆смъ да могꙋ̀ соꙁъда́ти е҆мꙋ домъ . н҄о то́лко да сож̾жетсѧ ѳимїамъ предъ ни́мъ . нн҃ѣ ѹ҆бо пошлѝ мн҄ѣ мꙋ́жа ѹ҆чена , и҆же вѣсть дѣ́ла твори́ти , въ ꙁла́тѣ , и҆ сребрѣ , и҆ мѣ́ди , и҆ желѣꙁѣ , и҆ порфи́ре и҆ въ чръвле́нїи , и҆ си́нетою . і҆ и҆же ꙁна́етъ рѣ́ꙁати рѣꙁь . съ тѣми ѹ́модѣ́лники коиⷯ со мно́ю имѣю , и҆ въ і҆ѹ҆де́и , и҆ въ і҆ерⷵли́мѣ . и҆хъже ѹ҆гото́ва дв҃дъ ѿц҃ъ мой · Но и҆ дре́ва ке́дрова пошлѝ м҄и , и҆ пе́вгова , и҆ смере́кова , ѿ лива́на . вѣмъ б҄о и҆же рабѝ твоѝ , ѹ҆мѣ́ютъ сѣщ́и дре́ва ѿ лива́на · И҆ бꙋдꙋтъ рабѝ моѝ со рабы̀ твои́ми да ѹ҆гото́ваютъ мн҄ѣ дре́ва мно́га · домъ б҄о е҆гоже жела́ю съѕидати вели́къ е҆сть ѕѣ́ло , и пресла́вленъ . и҆ с҄е дѣ́лателемъ и҆же сѣкꙋтъ дре́ва даⷨ в пи́щꙋ , п̾шени́цы коры мѣ́ры . ҂к҃ . і е҆ле́ѧ са́ты мѣ́ры , ҂к҃ · Рече же хира́мъ цр҃ь тѷрьскїи , по гра́мотаⷨ и҆́хже посла соло́монꙋ , гл҃ѧ . ꙗ҆́ко въꙁлюбѝ б҃ъ лю́ди своѧ̀ . того ради тебѣ црⷵтвова̀ти сътворѝ наⷣ ни́ми и҆ придалъ гл҃ющи . блⷵвенъ г҃ь б҃ъ і҆и̑л҃евъ . и҆же сътворѝ нб҃о и҆ ꙁемлю и҆же дасть дв҃дꙋ цр҃ю сн҃а премꙋдра . и ѹ҆че́на , и҆ ѹ́мна , и҆ раꙁꙋмна . да соѕи́ждетъ домъ г҃ꙋ и҆ пола́тꙋ себѣ · И҆ нн҃ѣ послаⷯ ѹ҆бо тебѣ мꙋжа мꙋдра и҆ свѣ́дꙋща ра́ꙁꙋмъ хира́ма раба̀ мое̑го . сн҃а жены̀ ѿ дще́рїи да́новыхъ , е҆мꙋже ѿц҃ъ бы́сть тѷръ , и҆же вѣсть дѣ́лати въ ꙁла́тѣ , и҆ сребрѣ , мѣ́ди и҆ желѣꙁѣ . и҆ мрамо́рѣ , и҆ дре́вѣ , и҆ вытыка́ти въ порфи́рѣ , и҆ вис̾со́нѣ , и҆ въ чръвлени́ци . рѣ́ꙁати всѧкꙋю рѣ́ꙁь . и҆ вы́раꙁꙋмѣти всѧ́ко раꙁꙋмѣнїе . е҆ли́коже въдаси е҆мꙋ , съ рꙋкодѣ́лники твои́ми , и҆ съ ѹ́модѣ́лники господи́на мое̑го , дв҃да ѿц҃а твое̑го · И нн҃ѣ ѹ҆бо п̾шеницꙋ и҆ ꙗ҆чме́нь , і҆ е҆леи , и҆ вино̀ . ꙗ҆́же ѻ҆беща́лъ е҆сѝ господи́не мой , пошлѝ рабо́мъ твои̑мъ . мы́ же сѣчеⷨ древа ѿ лива́на на всѧ́кꙋ потребꙋ твою . и҆ по́слеⷨ тїи плоты по мо́рю въ ѻ҆пїю , твое же бꙋдетъ приводи та въ і҆ерⷵли́мъ · И҆ собра̀ соло́монъ всѣхъ мꙋже́и прише́льцовъ , и҆же бѣхꙋ въ ꙁемлѝ і҆и̑л҃евѣ . по сочте́нїю ꙗ҆́же почита́лъ дв҃дъ ѿц҃ъ е҆го и҆ ѻ҆брѣте́ни сꙋть , рн҃г , ты́сѧщи , и҆ х҃ . сътвори́ же ѿ и҆хъ , ҂о҃ . и҆же рамены бре́мѧ но́сѧтъ . и҆ ҂п҃ , и҆же ка́менїе ѿ го́ръ сѣкꙋща . ҂г҃ , и҆ х҃ , преⷣста́тели дѣ́ломъ люд̾скимъ ·
Глⷡ‍҇а , г҃ · Нача̀ соло́монъ соѕида́ти домъ гн҃ь въ і҆ерⷵли́мѣ , на горѣ морїѧ . и҆дѣже ꙗ҆́ви́сѧ г҃ь дв҃дꙋ ѿц҃ꙋ е҆го , въ мѣстѣ . и҆же ѹ҆гото́ва дв҃дъ на̀ гꙋмнѣ ѻ҆рна́на е҆ѹсе́ѧ . нача́ же соѕида́ти мⷵца в̾тора́го , лѣта четверта́го црⷵтва свое̑го . и҆ сїѧ сꙋть ѻ҆снова́нїѧ и҆же поста́ви соло́монъ , да ѕи́ждетъ домъ бж҃їи · дол̾готꙋ̀ лако́тъ въ мѣрꙋ прьвꙋю , ѯ҃ . въ широтꙋ̀ лако́тъ , к҃ . и҆ притво́ръ преⷣ челомъ , и҆же дръжа́шесѧ в̾ должинꙋ по мѣ́ри ширины̀ домꙋ лакотъ , к҃ . па́ки высота̀ , р҃к , лакотъ б҄ѣ . и҆ поꙁлати е҆ѧ̀ внꙋтръ ꙁла́томъ чистѣ́ишимъ до́мъ же бо́лшїи сплотѝ дска́ми ке́дровыми , и҆ поꙁлатѝ ꙁла́томъ чи́стымъ . и҆ꙁваѧ же на нем̾ подо́бїѧ фи́никоⷡ‍҇ . и҆ ꙗ҆ко мрежицы промежъ себѐ сплета́ющисѧ · И҆ ѹ҆красѝ хра́мъ ка́менїемъ драгиⷨ сла́вно . и҆ поꙁлатѝ ꙁла́тоⷨ и҆же ѿ фарони́ма . и҆ стѣ́ны е҆го , и҆ вра́та , и҆ ѻ́кна , и҆ две́ри  , и҆ вы́рѣꙁа херꙋви́мы на стѣнаⷯ . сътвори́ же и҆ домъ ст҃ыхъ ст҃аѧ . дол̾жинꙋ е҆го по ширинѣ до́мꙋ лакоⷮ , к҃ . ширынꙋ̀ та́коже , к҃ , лако́тъ . и҆ дъскъ ꙁла́тыхъ сплелъ е́й ꙗ҆́ко тала́нтъ , х҃ , и҆ гво́ꙁди сътвори ꙁла́ты , ра́вно ва́гою . та́ко да е҆динъ гво́ꙁдь си́кль пѧтидесѧ́ти вѣ́сѧⷮсѧ . го́рницы же сплелъ ꙁла́томъ , и҆ сътвори па́ки в до́мꙋ ст҃ыⷯ ст҃аѧ . херꙋви́ма дв҄а дѣ́ло дре́ва негнїюща . и сплете и҆хъ ꙁла́томъ , и҆ кри́лѣ херꙋви́момъ , и҆ долгота̀ , к҃ лакотъ . и҆ е҆ді́но крило̀ и́мать , лакотъ , е҃ . приты́чꙋщисѧ стѣна́мъ до́мꙋ · И҆ дрꙋго́е крыло̀ и҆мѣю́щи , е҃ , лакоⷮ , прикаса́ющисѧ дрꙋго́мꙋ херꙋви́мꙋ кры́ла . кры́лѣ же ѻ́бѣю херꙋви́мꙋ сею̀ просте́рти бѧхꙋ , по локотъ к҃ , тїи же стоѧ́хꙋ воꙁдвиже́нѣ на но́ѕѣ и҆хъ , и҆ лица и҆хъ бѧхꙋ ѻ҆браще́ни къ да́лнемꙋ до́мꙋ · сътвори́ же ꙁапо́нꙋ ѿ синетъ и҆ багрѧницы , чръвленицы , и҆ вис̾со́на . и҆ сотка̀ на не́и подо́бїѧ херꙋви́момъ . преⷣ две́рми па́ки цр҃кви дв҄а столпа̀ сътворѝ , и҆же л҃е , лако́тъ и҆мѣа́хꙋ высотꙋ̀ . па́ки главы̀ и҆хъ , е҃ , лако́тъ · И҆ е́ще ꙗ҆́ко мре́жи въ ст҃аѧ ст҃ыхъ , и҆ нало́жи и҆хъ главы̀ стол̾по́мъ . и҆ ши́покъ сътворѝ , р҃ , и́хже на мре́жи наложи́лъ . тїи же столпы̀ поста́ви преⷣ лицемъ цр҃кви . е҆ді́наго ѻ҆деснꙋ́ю а҆ дрꙋгаго ѻ҆шꙋ́юю . то́йже ѻ҆деснꙋ́ю б҄ѣ . проꙁва̀ и́мѧ е҆го и҆справле́нїе . і҆ и́же ѻ҆ лѣвꙋ́ю проꙁва̀ и҆мѧ е҆го крѣ́пость ·
Глⷡ‍҇а , д҃ · Сътвори́ же и҆ ѻ́лтарь мѣдѧⷩ‍҇ к҃ , лако́тъ въ долготꙋ̀ , и҆ к҃ , лако́тъ въ широтꙋ̀ . и҆ і҃ , лако́тъ въ высотꙋ̀ , мо́ре паки мѣ́дѧно сълїѧ́но сътвори , і҃ , лакотъ . ѿ гꙋ́бы до гꙋ́бы . крꙋ́гло по ѻ́крⷵтъ . и҆ е҃ , лакоⷮ и҆мѣю́ще въ высотꙋ̀ , и҆ ве́рвица и҆же е҆сть и҆ꙁъвнѣ , л҃ , ла́ктеи , и҆же ѻ҆бъѧ́ше ѻ́крⷵтъ е҆го подо́бїе же воло́во бысть поⷣ нимъ . и҆ і҃ , лакотъ нѣ́котораго , и҆ꙁнꙋтръ рѣ́ꙁанїѧ . ѻ҆бъдръжа́щи ѹ҆мыва́лницꙋ  . ꙗ҆ко ѻ҆ двⷯѣ стра́нъ гꙋ́бы мо́рскїѧ ѻ҆бхожа́хꙋ . воло́ве же бѧ́хꙋ лїѧны . и҆ т҄о мо́ре , на в҃і хъ во́лѣхъ наставле́но б҄ѣ . и҆́хже тр҄и смотрѧ́хꙋ къ сѣ́верꙋ , і҆ и́нїи тр҄и къ ꙁа́падꙋ · Паки трїе къ полꙋ́дню , и҆ тр҄и къ восто́кꙋ · И҆мѣю̑ще мо́ре наставле́но . ꙁаⷣнѧѧ волоⷨ бѧ́хꙋ внꙋтри поⷣ мо́ремъ , и҆ толъстота̀ е҆го , и҆мѧше мѣ́рꙋ дла́нꙋю , и҆ гꙋ́ба е҆го б҄ѣ , ꙗ҆́ко гꙋ́ба потирꙋ и҆ꙁваѧ́н̾на ꙗ҆́ко ѿра́сли кри́на въмѣща́ющи же , ҂г҃ , мѣръ , и҆ съвръшѝ · Сътвори́ же ѻ҆мывалницъ , і҃ , и҆ поста́ви , е҃ , на де́снои . и҆ е҃ , на́ лѣво . ѻ҆мыва́ютъ в ни́хъ вс҄ѧ , и҆же въ вс҄есъж̾же́нїѧ приноси́ма бѧ́хꙋ . и҆ ѻ҆чища́ти  , и҆ море да ѻ҆мы́юⷮсѧ сщ҃е́нницы в не́мъ . сътвори́ же и҆ подъсвѣщникъ ꙁла́тыхъ . і҃ . по раꙁъсꙋже́нїю и҆хъ и҆ постави ѧ҆̀ въ цр҃кви . е҃ , ѻ҆деснꙋ́ю . и҆ е҃ , ѻ҆ лѣвꙋ́ю . и҆ сътворѝ столо́въ , і҃ , и҆ поста́вї ѧ҆̀ въ цр҃кви . е҃ , ѻ҆деснꙋ́ю . и҆ е҃ , ѻ҆ лѣвꙋ́ю и҆ ѳїѧ́лъ же ꙁла́тыхъ , сътворѝ , е҃ . и҆ сътворѝ , па́ки дво́ръ сщ҃енникоⷨ . и҆ дворъ вели́кїи , и҆ две́ри двора̀ . и҆ ѻ҆ко́нца и҆хъ , помѣ́дена мѣ́дїю . па́ки мо́ре поста́ви ѿ десны́ѧ страны̀ проти́вꙋ восто́кꙋ къ полꙋ́дни · Сътвори́ же хи́рам̾ , ѹ҆дицы мѧсныѧ и҆ кади́лныцы и҆ сковрадꙋ жрътвенꙋю , и҆ вс҄ѧ сосꙋды е҆го · И҆ съвръши хираⷨ творити вс҄е дѣ́ло , и҆же нача твори́ти соло́монъ цр҃ь въ домꙋ̀ бж҃їи столпа̀ дв҄а . и҆ ꙗ҆́ко стро́ки солїѧ́ны дв҄ѣ на глава́хъ стол̾по́въ  , и҆ мре́жица дв҄ѣ и҆же покрыва́ти главы̀ наⷣ строка́ми гла́вными . и҆ ꙁво́нъковъ малы́хъ ꙁла́тыхъ , у҃ , въ двѣ мре́жи . и҆ ши́п̾ковъ ꙁла́тыхъ , у҃ , по два чины на мре́жи е҆ді́нои , и҆же ꙁащи́щати дв҄ѣ стро́ки . и҆же наⷣ глава́ми стол̾повъ . и҆ поⷣставъки па́ки сътворѝ , и҆ коры́та мѣ́дѧны сътворѝ наⷣ подъставками , и҆ море е҆ді́но . и҆ воло́въ , в҃і , поⷣ море и҆ котлоⷡ‍҇ , и҆ ѹ҆дицъ на мѧ́со · И҆ вс҄ѧ сосꙋды иⷯ ꙗ҆́же сътвори хираⷨ , и҆ принесѐ соло́монꙋ въ до́мъ гн҃ь , ѿ мѣ́ди чистѣ́ишїѧ . въ стра́нѣ і҆ѻрда́на сли́лъ и҆хъ цр҃ь , въ гли́нѧни ꙁемлѝ . въ домꙋ сокхо́ѳовѣ . и҆ саридаѳа́евѣ . и҆ сътворѝ соло́монъ вс҄ѧ сосꙋды  , беꙁъчислены ѕѣло . та́ко да не вѣстьсѧ тѧ́гость мѣ́ди · Сътвори́ же соло́монъ вс҄ѧ сосꙋ́ды до́мꙋ бж҃їѧ , и҆ ѻ҆лта́рь ꙁла́тъ , и҆ столы̀ . и҆ на ни́хъ хлѣбы̀ преⷣложе́нїѧ . и҆ поⷣсвѣщники же со свѣти́лники свои̑ми да свѣтѧтъ преⷣ ст҃аѧ ст҃ыхъ . по чинꙋ̀ ѿ ꙁла́та чистѣ́иши . и҆ свѣтлѣнїѧ нѣ́которого и҆ свѣти́лники и҆хъ , и҆ фїѧ́лы , и҆ кади́лницы . и҆ клѣщицъ ꙁла́тыхъ . вс҄е ѿ ꙁла́та чистѣ́иша съдѣ́лана сꙋть . и҆ две́ри цр҃кви внꙋтренѣѧ , и҆же въ ст҃аѧ ст҃ыхъ . и҆ двери цр҃ков̾ныѧ и҆ꙁ̾ ꙁла́та . и҆ съвръшено е҆сть вс҄е дѣло , и҆же сътворѝ соло́монъ въ домꙋ̀ гн҃и ·
Глⷡ‍҇а , е҃ · И вънесѐ ѹ҆бо соло́монъ вс҄ѧ ст҃аѧ дв҃да ѿц҃а свое̑го . и҆ сребро̀ и҆ ꙁла́то , и҆ вс҄ѧ съсꙋды . и҆ поста́ви въ сокро́вищи до́мꙋ гн҃ѧ · Посе́м же събра̀ бо́лшероⷣнїи і҆и̑л҃ѧ , и҆ всѣхъ нача́лникъ колѣнъ . и҆ вожо́въ ѿч҃ествъ сн҃овъ і҆и̑л҃евъ , въ і҆ерⷵли́мъ , да въꙁведꙋтъ кїѻ́тъ ꙁавѣта гн҃ѧ . ѿ гра́да двд҃ва , и҆же е҆сть въ сїѻ́нѣ . и҆ прїидо́ша ѹ҆бо къ цр҃ю вс҄и мꙋж́и і҆и̑л҃евы . въ дн҃ь пра́ꙁдныи , сїи е҆сть мцⷵа сеⷣма́го . и҆ прїидо́ша вс҄и ста́рцы і҆и̑л҃евы . и҆ вꙁѧ́ша левѷти кїѻ́тъ , и҆ внесо́ша е҆го , и҆ скѷнїю свѣдѣнїѧ , и҆ вс҄ѧ съсꙋ́ды ст҃аѧ . и҆же бѧ́хꙋ въ скѷнїи · И҆ внесо́ша и҆хъ сщ҃енницы съ левѷты · Цр҃ь же соло́монъ , и҆ вс҄е мно́жество сн҃овъ і҆и̑л҃евъ , и҆ вс҄и боѧ́щїисѧ , и҆же бѧ́хꙋ събра́ни преⷣ кїѻ́томъ . пожрѧ́хꙋ ѻ҆́внїи и҆ воло́ве , беꙁ̾числе́но , и҆ съраꙁꙋмѣва́емо  · И҆ вънесо́ша сщ҃ен̾ницы кїѻ́тъ ꙁавѣта гн҃ѧ въ мѣ́сто е҆го , и҆же е҆сть къ мл҃тве́никꙋ цр҃кви ст҃аа ст҃ыⷯ . поⷣ кри́лѣ херꙋви́моⷨ , и҆ бѧ́хꙋ херꙋви́ми простира́юще кри́лѣ свои , наⷣ мѣ́стомъ и҆дѣ́же поста́вленъ бы́сть кїѻ́тъ . и҆ покрыва́хꙋ херꙋви́ми наⷣ кїѻ́томъ , и҆ наⷣ носи́лами е҆го вы́ш̾ше . и҆ бо́льши бѧ́хꙋ носи́ла , и҆ видѧ́хꙋ главы̀ носиⷧ ѿ ст҃ыхъ . в лицѐ мл҃тве́ницы , и҆ не видѧ́хꙋсѧ внѣ . бы́сть б҄о кїѻ́тъ т҄ꙋ да́же и҆ до настоѧ́щаго дн҃и · Ничто́же бы́сть и҆́но въ кїѻ́тѣ , то́кмо дв҄ѣ скрижа́ли , и҆́хже положѝ моѷсїи въ хори́вѣ , е҆гда ꙁако́нъ да́сть г҃ь сн҃омъ і҆и̑л҃евымъ , и҆сходѧ́щимъ и҆ꙁ̾ ꙁемлѝ е҆гѷпта · И҆ бы́сть и҆сходѧ́щимъ сщ҃ен̾никомъ ѿ ст҃ыхъ , вси б҄о сщ҃ен̾ницы и҆же т҄ꙋ ѻ҆брѣто́шасѧ , ѻ҆сщ҃енни сꙋть , и҆ е҆щѐ в т҄о вре́мѧ , въ вс҄едн҃евнꙋ́ю слꙋж́бꙋ чи́нъ проме́жꙋ и҆хъ не бѣ раꙁдѣле́нъ , левѷты же пѣвцы съ сн҃ьми а҆са́фовыми бѧ́хꙋ , и҆ съ е҆ма́номъ , и҆ съ диѳꙋмоⷨ , и҆ сн҃ове и҆хъ и҆ бра́тїа и҆хъ , ѻ҆блече́ны в ри́ꙁы лнѧ́ны , въ кѵм̾ва́лы , и҆ ѱаⷧ‍҇ты́ры , и҆ гꙋс́ли , съглаша́хꙋ стоѧ́ще преⷣ ѻ҆́лтаремъ , и҆ с ни́ми жерцо́въ р҃к , трꙋбѧ́ще трꙋба́ми · И҆ бы́сть е҆ді́нъ гла́съ въ трꙋбле́нїи , и҆ въ хал̾мо́нїи , и҆ въ воꙁ̾глаше́нїи , гласъ е҆ді́нъ , е҆же хвали́ти , і҆ и҆сповѣда́тисѧ гв҃и , и҆ е҆гда въꙁⷣвиго́ша гла́съ въ трꙋба́хъ , и҆ кѷм̾ва́лехъ , и҆ ѻ҆рга́нехъ въспѣва́ющихъ · И҆ начаша гл҃ати , и҆сповѣдаитесѧ гв҃и ꙗ҆́ко бл҃гъ ꙗ҆́ко въ вѣ́ки млⷵть е҆го . и҆спо́л̾нисѧ до́мъ бж҃їи ѻ҆́блака  , не мого́ша сщ҃енницы ста́ти , и҆ слꙋжи́ти раⷣ‍ꙵ м̾глы , напо́лни бо сѧ сла́ва гн҃ѧ до́мꙋ бж҃їи ·
Глⷡ‍҇а , ѕ҃ · Тогда соло́монъ рече , г҃ь ѻ҆беща́лъ е҆сть да ѻ҆бита́етъ въ м̾глѣ , а҆́ꙁ̾ же съꙁда́хъ до́мъ и҆́мени е҆го ст҃омꙋ , да ѻ҆бита́етъ т҄ꙋ въ вѣки · И҆ ѻ҆братѝ цр҃ь лицѐ своѐ и҆ блⷵви вс҄е мно́жество і҆и̑л҃ѧ , преⷣста̀ и҆ реⷱ‍҇ , блⷵвенъ г҃ь б҃ъ і҆и̑л҃евъ , и҆же гл҃алъ е҆сть ѹ҆сты̀ свои́ми къ дв҃дꙋ ѿц҃ꙋ мое̑мꙋ , и҆ в рꙋ́кꙋ е҆го съвершѝ гл҃ющи , ѿ дн҃е во́ньже и҆ꙁведо́хъ лю́ди моѧ̀ ѿ ꙁемлѧ̀ егѷпеⷮскїѧ , не и҆ꙁбра́хъ гра́да . ѿ всѣ́хъ колѣнъ і҆и̑л҃евыхъ , да съꙁи́ждетсѧ в не́мъ до́мъ и҆́мени мое̑мꙋ т҄ꙋ , ниже и҆ꙁбра́хъ никото́раго и҆но́го мꙋж́а бы́ти кнѧ́ѕь в лю́дехъ мои̑хъ і҆и̑л҃ѧ , но и҆ꙁбра́хъ і҆ерⷵли́мъ да бꙋдетъ и҆́мѧ мое в не́мъ · И҆ и҆ꙁбра́х же дв҃да бы́ти наⷣ людмѝ мои́ми і҆и̑л҃емъ , е҆гдаже во́лѧ бы́сть дв҃да ѿца мо ҃ е҆го , да съꙁи́ждетъ до́мъ и҆́мени г҃а б҃а і҆и̑лева . рече г҃ь к немꙋ , и҆же сїѧ бы́сть во́лѧ твоѧ̀ да съꙁи́ждеши до́мъ и҆́мени моемꙋ , добро̀ б҄о сътвори́лъ е҆си , таковꙋ̀ и҆мѣти во́лю , но не ты̀ съꙁи́ждеши мн҄ѣ до́мъ , н҄о сн҃ъ твои и҆же и҆ꙁы́иде ѿ чре́слъ твои̑хъ , то́й съꙁи́ждетъ до́мъ и҆́мени мое̑мꙋ · съверши б҄о г҃ь сло́во своѐ и҆же гл҃а , и҆ аⷥ въста́хъ в̾ мѣ́сто дв҃да ѿц҃а мое̑го , и҆ сѣ́хъ на прⷵтлѣ е҆го ꙗ҆́коже гл҃алъ еⷵ , г҃ь , и҆ съꙁда́хъ до́мъ и҆́мени г҃а б҃а і҆и̑л҃ева , и҆ поста́вихъ в̾ не́мъ кїѻ́тъ в̾ не́м̾же е҆сть ꙁавѣтъ гн҃ь , и҆же ꙁавѣща̀ съ сн҃ы і҆и̑л҃евыми , и҆ ста̀ прⷣе ѻ҆́лтаремъ гн҃имъ . ѿ сꙋпроти́вꙋ в̾сего мно́жества і҆и̑л҃ѧ . и҆ прострѐ рꙋ́цѣ своѝ · Сътвори б҄о соло́монъ стоа́ло мѣдѧно , и҆ поста́ви е҆го посреди двора̀ ст҃аго , и҆мѣ́ющи , е҃ , лакоⷮ дол̾готꙋ  . и҆ е҃ ширинꙋ̀  , и҆ г҃ , лакти въ высотꙋ̀  . и҆ ста̀ на не́мъ преклонѝ колѣ́нѣ проти́вꙋ в̾сего мно́жества і҆и̑лѧ · И҆ дла́ни на́ нб҃о въꙁдви́гъ , и҆ рече · Ги҃ б҃е і҆и̑левъ , нѣ́сть подо́бенъ тебѣ б҃ъ на́ нб҃си , и҆ на ꙁемлѝ , съхранѝ чи́нъ и҆ млⷵть съ рабы̀ твои́ми . и҆же хо́дѧтъ преⷣ тобо́ю всѣмъ срⷣцемъ свои̑мъ . и҆же пода́лъ е҆си рабꙋ̀ твое̑мꙋ дв҃дꙋ , ѿц҃ꙋ мое̑мꙋ . е҆ли́каже гл҃а к немꙋ гл҃ѧ . и҆ гл҃а ѹ҆сты̀ твои̑ми . дѣ́ломъ съверши́лъ е҆си , ꙗ҆́ко и҆ настоѧ́щее вре́мѧ · И҆ нн҃ѣ ѹ҆бо г҃и б҃е і҆и̑л҃евъ , и҆спо́лни рабꙋ̀ твое̑мꙋ а҆ ѿц҃ꙋ мое̑мꙋ дв҃дꙋ . е҆ли́каже ре́клъ е҆си к немꙋ гл҃ющи , и҆ гл҃алъ е҆си ѹ҆сты̀ твои̑ми , і҆ и҆спо́лни ѹ҆сты̀ твои̑ми . ꙗ҆́ко въ дн҃ь сїи гл҃ѧ . не ѻ҆скꙋдѣ́етъ ѿ тебѐ мⷤꙋ предо мно́ю сѣдѧ́и на прⷵтолѣ двд҃вѣ . то́кмо а҆́ще съхранѧ́тъ сн҃ове твоѝ пꙋтѝ моѧ̀ . ходи́ти въ ꙁако́нѣ мое̑мъ , ꙗ҆́ко и҆ т҄ы ходи́лъ е҆си предо мно́ю , и҆ нн҃ѣ г҃и б҃е і҆и̑л҃евъ ѹ҆крѣпи́сѧ сло́во твое е҆же гл҃аⷧ‍҇ е҆си рабꙋ̀ твое̑мꙋ дв҃дꙋ · Ꙗ҆́ко а҆́ще и҆́стин̾нѣ б҃ъ ѻ҆бита́етъ съ чл҃ки на ꙁемлѝ . а҆ще нб҃о и҆ нб҃о нб҃си не довлѣюⷮ т҄и . ко́лько на́ипаче до́мъ се́и е҆го́же съꙁда́хъ , н҄о то́кмо въꙁрѝ на моле́нїе раба̀ твое̑го , и҆ мл҃тви  . г҃и б҃е мои , и҆же ѹ҆слы́шати мл҃твы моа̀ . ꙗ҆́же и҆ꙁлїа ра́бъ твой преⷣ тобо́ю днⷵе . да ѿверꙁе́ши ѻ҆́чи твои на до́мъ то́и дн҃ь и҆ но́щь . на мѣ́стѣ се́мъ , на кото́ромъ ѻ҆беща́л̾сѧ е҆си . да приꙁове́тсѧ и҆мѧ твоѐ  . и҆ ѹ҆слы́шиши моли́твꙋ е҆ю́же ра́бъ твой мо́литсѧ в неⷨ , и҆ ѹ҆слы́ши проше́нїе раба̀ твое̑го и҆ людїи твои̑хъ і҆и̑л҃ѧ . и҆же а҆́ще помо́лѧтсѧ на мѣ́стѣ то́мъ , и҆ т҄ы ѹ҆слы́ши ѿ жили́ща твое̑го и҆же е҆сть ѿ нб҃съ . и҆ ѹ҆слыши , и҆ млⷵтивъ бꙋди . а҆́ще съгрѣши́тъ мꙋж́ъ къ и҆́скренемꙋ свое̑мꙋ , и҆ прїиметъ клѧ́твꙋ е҆го ра́ди , и҆же клѧти е҆го и҆ прїидеⷮ и҆ проклине́тъ преⷣ ѻ҆́лтаремъ в домꙋ̀ то́мъ , и҆ т҄ы ѹ҆слы́ши ѿ нб҃си . и҆ сътворѝ сꙋ́дъ рабо́мъ твои̑мъ . и҆же въꙁда́ти беꙁако́н̾номꙋ грѣ́хъ е҆го на главꙋ̀ е҆го , и҆́стиⷩ‍҇нꙋю . и҆ м̾сти́ши пра́веднаго . въꙁда́ющи кое̑мꙋждо по пра́вдѣ е҆го а҆́ще ѻ҆долѣ́нъ бꙋ́детъ лю́дїе твоѝ і҆и̑л҃ь ѿ вра́гъ . а҆́ще съгрѣша́тъ тебѣ . и҆ ѻ҆брати́в̾шесѧ съдѣла́ютъ покаѧ́нїе . и҆ въпро́сѧтъ и҆́мени твое̑го , и҆ бꙋ́дꙋтъ ѹ҆моли́ти тебѐ на мѣ́стѣ то́мъ . и҆ т҄ы ѹ҆слы́ши съ нб҃съ , и҆ млⷵтивъ бꙋди грѣхо́мъ людїи твои̑хъ і҆и̑л҃ѧ . і҆ и҆ꙁведи и҆хъ въ ꙁе́млю ю҆́же да́лъ е҆си иⷨ , и҆ ѿц҃емъ и҆хъ . а҆́ще ꙁаключи́ши нб҃о до́жда не и҆ꙁлѣти грѣ́хъ ра́ди людїи твои̑хъ . и҆ ѹ҆мо́лѧтъ тебѐ въ мѣстѣ то́мъ . и҆сповѣда́ютсѧ и҆́мени твое̑мꙋ , и҆ ѻ҆братѧ́тсѧ ѿ грѣ́хъ свои̑хъ , е҆гда̀ и҆хъ смири́ши · И҆ т҄ы ѹ҆слы́ши съ нб҃се г҃и , и҆ млⷵтивъ бꙋ́ди грѣхо́мъ ра́бъ твои̑хъ , и҆ лю́демъ твои̑мъ і҆и̑л҃ю . и҆ наѹ҆чи и҆хъ пꙋтѝ бл҃гꙋ по немꙋже в̾нїидꙋтъ  · И҆ да́и до́ждъ ꙁемлѝ ю҆́же да́лъ е҆си лю́демъ твои̑мъ на въꙁдержа́нїе · Гла́дъ а҆́ще въсходѧ́щъ бꙋдетъ на́ ꙁемлю , и҆ гꙋби́тельства и҆ ржа̀ и҆ гꙋсе́ница и҆ кобы́лицы , и҆ прꙋ́ꙁи , и҆ а́ще враꙁъ ѻ҆скорбѧ и҆хъ , вра́та ѻ҆бъстоѧ́щи гра́дꙋ , и҆ всѧ́кꙋ ꙗ҆́ꙁвꙋ и҆ бо́лѣꙁнь ѿста́ви , и҆ всѧ́ка мл҃тва , и҆ всѧ́ко моле́нїе , а҆́ще бꙋ́детъ кое̑мꙋж́до чл҃кꙋ , и҆ всѣ́мъ лю́демъ твои̑мъ і҆и̑л҃ю да бꙋ́детъ ѹ҆моле́нїе , поꙁна́ю̑щемꙋ ꙗ҆́ꙁвы̑ и грѣхъ свой , и҆ прострѐ рꙋ́цѣ свои в̾ домꙋ се́мъ · И҆ т҄ы ѹ҆слы́ши съ нб҃се высотѝ готоваго жили́ща твое̑го , и҆ ѻ҆чи́сти , и҆ въꙁда́и е҆ді́номꙋ ко́ждо по пꙋте́мъ е҆го , ꙗ҆́же вѣ́си по срⷣцы е҆го , ты б҄о е҆ді́нъ вѣ́си срⷣца сн҃овъ чл҃ческихъ , да боѧ́тсѧ ходи́ти въ пꙋте́хъ твои̑хъ , вс҄ѧ дн҃и в нѧ́же живꙋтъ на лицы̀ ꙁемлѧ̀ ю҆́же да́лъ е҆си ѿц҃емъ на́шимъ , и҆ всѧ́къ чю́ждїи и҆же нѣ́сть ѿ людїи твои̑хъ і҆и̑л҃ѧ , и҆ а́ще прїидетъ ѿ ꙁемлѧ̀ дал̾нѣ́иша ра́ди и҆́мени твое̑го вели́каго и҆ ра́ди рꙋкѝ твое̑ѧ̀ си́л̾ныѧ и҆ мы́ш̾ца твое̑ѧ высо́кїѧ , и҆ прїидеⷮ и҆ помо́литсѧ на мѣ́стѣ се́мъ · И҆ т҄ы ѹ҆слы́ши ѿ нб҃се ѿ гото́ваго жилища твое̑го , и҆ сътвори́ши по в̾семꙋ̀ и҆же въꙁове́тъ т҄ѧ пꙋт̾никъ да ѹ҆вѣ́дѧтъ вс҄и лю́дїе ꙁемлѝ и҆́мѧ твое · И҆ боѧ́тсѧ тебѐ ꙗ҆́ко лю́дїе твои і҆и̑л҃ь , и поꙁна́ютъ ꙗ҆́ко и҆мѧ твое въꙁва́но е҆сть на до́мъ се́и , е҆го́же съꙁдахъ · А҆́ще же и҆сходѧ́щъ бꙋ́детъ полкъ твои къ брани противꙋ сꙋпоста́тъ свои̑хъ , по пꙋтѝ и҆́мже по́слеши иⷯ , и҆ помо́лѧтсѧ тебѣ по пꙋтѝ гра́да сего е҆го́же и҆ꙁбра́лъ е҆си , и҆ до́мъ е҆го́же съꙁда́хъ и҆́мени твое̑мꙋ , да ѹ҆слы́шиши ѿ нб҃се мл҃твы и҆хъ и҆ моле́нїе и҆хъ , и҆ сътвориши ѻ҆правле́нїе и҆хъ ꙁанѐ съгрѣша́тъ тебѣ , ниже б҄о е҆сть чл҃къ и҆же не съгрѣшитъ , и҆ гнѣвенъ бꙋ́деши и҆мъ , и҆ предасѝ и҆хъ враго́мъ и҆хъ , и҆ плѣнѧтъ и҆хъ , плѣнѧ́ющїи , въ ꙁе́млю вра́гъ въ ꙁе́млю дальнюю и҆ли бли́ꙁъ , и҆ ѻ҆братѧ́тъ срⷣце своѐ въ ꙁе́млю и҆хъ , на не́иже плене́ни бы́ша , и҆ та́мо ѻ҆братѧ́тсѧ , сътво́рѧтъ покаа́нїе , и҆ помо́лѧтсѧ тебѣ на ꙁемлѝ плѣне́нїѧ и҆хъ гл҃юще съгрѣшихомъ , беꙁако́нїе сътвори́хомъ , непра́вдꙋ съдѣла́хомъ , ѻ҆братѧ́тсѧ к тебѣ всѣ́мъ срⷣцемъ свои̑мъ , и҆ всею̀ дш҃ею свое̑ю . въ ꙁемлѝ плѣн̾шихъ и҆хъ , и҆де́же плѣни́ша и҆хъ . и҆ помо́лѧтсѧ тебѣ проти́въ пꙋтѝ ꙁемлѧ̀ свое̑ѧ , ю҆же да́лъ е҆си ѿц҃емъ и҆хъ · И҆ гра́довъ иⷯже и҆ꙁбра́лъ е҆си . и҆ до́мꙋ е҆го́же съꙁда́хъ и҆́мени твое̑мꙋ · да ѹ҆слы́шиши ѿ нб҃се ѿ гото́ваго жили́ща твое̑го мл҃твꙋ и҆хъ , и҆ моле́нїе иⷯ · И҆ сътворѝ сꙋ́дъ , и҆ млⷵтививъ бꙋ́ди лю́демъ твои̑мъ , съгрѣш̾шимъ т҄и · И҆ нн҃ѣ г҃и да бꙋ́дꙋтъ ѿврⷥъсты ѻ҆́чи твои и҆ ѹ́ши твоѝ внѧ́ты бꙋдⷮꙋ къ моле́нїю , и҆же сътвори́тсѧ на мѣ́стѣ се́мъ · И҆ нн҃ѣ ѹ҆бо въста́ни г҃и б҃е въ поко́и твой . т҄ы и҆ кїѻ́т̾ крѣ́пости твое̑ѧ . и҆ сщ҃ен̾ницы твои г҃и б҃е ѻ҆блекꙋтсѧ въ спⷵнїе , и҆ прпⷣбнїи твоѝ въꙁвеселѧ́тсѧ въ бл҃гихъ . г҃и б҃е мои не ѿврати́ши лица̀ х҃а твое̑го . помѧнѝ щедроты̀ двⷣа раба твое̑го ·
Глⷡ‍҇а , ꙁ҃ · И е҆гда̀ съвръшѝ соло́монъ молѧ́щисѧ . и҆ ѻ́гнь сни́де с нб҃си , и҆ пожрѐ вс҄есъж̾же́нїе , и҆ жр́ътвꙋ , и҆ сла́ва гн҃ѧ и҆спо́лни до́мъ . и҆ не можа́хꙋ сщ҃енницы внїитѝ въ цр҃ков̾ гн҃ю , въ вре́мѧ ѻ҆́но · Того ра́ди ꙗ҆́же и҆спо́лни сла́ва гн҃ѧ цр҃ковь , и҆ вс҄и сн҃ове і҆и̑л҃еви видѧ́хꙋ сходѧ́щъ ѻ҆́гнь и҆ сла́вꙋ гн҃ю на до́мъ · И҆ падо́ша ни́цы на́ ꙁемлю на помо́стъ просте́ртъ ка́менїемъ , поклони́шасѧ и҆ похвали́ша г҃а ꙗ҆́ко бл҃гъ ꙗ҆́ко въ вѣки млⷵть е҆го · Цр҃ь же и҆ вс҄и лю́дїе пожро́ша жрътвꙋ преⷣ гм҃ъ . и҆ пожрѐ цр҃ь соло́монъ жрътвы , воло́въ · к҃ , и҆ ҂в҃ . ѻ҆́венъ тꙋчныⷯ , ҂р҃ и҆ ҂к҃ , и пресщ҃а весь до́мъ бж҃їи цр҃ь и вс҄и лю́дїе . сщ҃енницы же стоѧхꙋ въ чи́нⷯѣ своиⷯ и҆ левѷты въ а҆рга́ны поѧ́хꙋ пѣсни гн҃ѧ . и҆же сътворѝ дв҃дъ цр҃ь ко похвале́нїю г҃а . ꙗ҆ко бл҃гъ ꙗ҆́ко въ вѣки млⷵть е҆го . пѣсни двд҃вы пою́ще чиньми свои́ми . па́ки сщ҃енницы поѧ́хꙋ трꙋба́ми , предъ ни́ми же весь і҆и̑л҃ь стоѧ́ше , ѻ҆ст҃и же соло́монъ среднее двора̀ преⷣ цр҃ьковью гн҃ею . принесѐ б҄о т҄ꙋ вс҄есож̾женїѧ и҆ тꙋ́ки , и҆ вс҄есъж̾же́нїѧ ми́рныѧ . ꙗ҆́ко ѻ҆лта́рь мѣдѧнъ и҆же сътворѝ соло́монъ не можа́ше прїѧ́ти вс҄есъж̾же́нїѧ и҆ жрътвы , и҆ тꙋ́ковъ ми́рныхъ · И҆ сътворѝ соло́моⷩ‍҇ праꙁдниⷦ‍҇ въ времѧ ѻ́но , ꙁ҃ дн҃їи , и҆ весь і҆и̑л҃ь с ни́мъ . собра́нїѧ вели́ка ѕѣло ѿ и҆схо́да е҆м̾ма́ѳъ даже до пото́ка е҆гѷпет̾ска . сътвори́ же въ дн҃ь , и҃ . Въскликнове́нїе , того ради чт҄о пресщ҃а ѻ҆лта́рь , сътворѝ пра́ꙁдникъ ꙁ҃ , дн҃їи . и҆ въ дн҃ь , к҃г , мⷵца . ꙁ҃ . ѿпꙋстѝ лю́ди къ жили́щемъ свои̑м̾ веселѧ́щисѧ и҆ радꙋ́ющисѧ . на бл҃го . чт҄о сътворѝ г҃ь дв҃дꙋ и҆ соло́монꙋ і҆и̑л҃ю , лю́демъ свои̑мъ · Совръши́ же соло́монъ до́мъ гн҃ь , и҆ до́мъ цр҃ѧ , і҆ и҆же въсхотѣ въ срⷣци свое̑мъ соло́монъ творити в̾ домꙋ гн҃и , и҆ в̾ домꙋ̀ свое̑мъ , преспѣва́ло е҆сть , ꙗ҆ви́ же сѧ г҃ь соло́монꙋ но́щїю , и҆ рече е҆мꙋ , слы́шахъ моле́нїе твое . і҆ и҆ꙁ̾бра́хъ мѣсто т҄о мнѣ в̾ домꙋ̀ жрътвъ . а҆ще ꙁаключꙋ̀ нб҃о и҆ до́ждъ не и҆ꙁлѣе̑тъ , и҆ е҆ще пошлю̀ , и҆ повелю̀ кобы́лицамъ пожрѣти ꙁе́млю , и҆ а́ще пошлю̀ гꙋби́тельство на лю́ди моѧ . и҆ а́ще ѻ҆скръбле́ни бꙋдꙋтъ лю́ди моѝ , на ни́х же въꙁва́но е҆сть и҆́мѧ мое . и҆ помолѧтсѧ , и҆ вꙁы́щⷮꙋ лица̀ мое̑го . и҆ ѻ҆братѧ́тсѧ ѿ пꙋтїи свои̑хъ строп̾ти́выхъ . и҆ а́ꙁъ ѹ҆слы́шꙋ ѿ нб҃се . и҆ млⷵтивъ бꙋдꙋ грѣхомъ и҆хъ і҆ и҆сцѣлю̀ ꙁе́млю и҆хъ . и҆ нн҃ѣ ѻ҆́чи моѝ бꙋдꙋтъ ѿвръсты . и҆ ѹ́ши моѝ бꙋдꙋтъ послꙋшни къ моле́нїю мѣ́ста сего . и҆ нн҃ѣ и҆ꙁбра́х̾ и҆ ѻ҆ст҃ихъ до́мъ се́и да бꙋдетъ и҆́мѧ мое т҄ꙋ въ вѣки , и҆ бꙋдꙋтъ ѻ҆́чи моѝ , и҆ срⷣце мое т҄ꙋ вс҄ѧ дн҃и , тыⷤ‍ⷷ а҆ще хо́диши предо мно́ю ꙗ҆́ко ходѝ дв҃дъ ѿцъ твой · И҆ сътвори́ши по всемꙋ̀ ꙗ҆́же повелѣхъ тебѣ . и҆ повеле́нїѧ моѧ̀ , и҆ сꙋды моѧ̀ съдръжи́ши · И҆ въꙁдви́гнꙋ прⷵтлъ цр҃ьства твое̑го , ꙗ҆́коже ѻ҆бѣща́хъсѧ дв҃дꙋ ѿц҃ꙋ твое̑мꙋ гл҃щи , не ѿи̑меⷮсѧ ѿ колѣна твое̑го мꙋжъ , и҆же не бꙋдеⷮ нача́лниⷦ‍҇ на і҆и̑л҃и , а҆ще же сꙋпоста́ти бꙋдете и҆ ѻ҆ста́вите ꙁа́повѣди и҆ повелѣнїѧ моѧ и҆же преⷣста́вихъ ваⷨ . и҆ ѿходѧ́ще слꙋж́ите бого́мъ чю́ждиⷨ и҆ покло́нитесѧ и҆мъ , и҆стръгнꙋ̀ ваⷵ ѿ ꙁемлѧ̀ мое́ѧ кото́рꙋю да́хъ ваⷨ , и҆ до́мꙋ сего е҆гоже ѻ҆ст҃ихъ  , ѿвръгꙋ ѿ лица̀ мое̑го . и҆ преда́мъ е҆го въ при́тчꙋ и҆ въ ѻ҆́браꙁъ всѣмъ лю́демъ . и҆ до́мъ се́и бꙋдетъ въ при́тчю всⷨѣ приходѧ́щимъ . и҆ рекꙋтъ ѹ҆жаса́ю̑щесѧ , почто̀ сътворѝ г҃ь та́ко ꙁемлѝ се́и , и҆ до́мꙋ семꙋ̀ , ѿвѣща́ю̑тъ же · И҆же ѻ҆ста́виша г҃а б҃а ѿц҃ъ свои̑хъ , и҆же и҆ꙁведѐ и҆хъ ѿ ꙁемлѧ̀ е҆гѷпет̾скїѧ и҆ прїѧ́ша бо́ги чю́ждїи поклони́шасѧ и҆мъ , и҆ праꙁнова́ша и҆мъ сего ра́ди прїидо́ша на ниⷯ вс҄ѧ сїѧ ѕла́ѧ ·
Глⷡ‍҇а , и҃ · Испо́лньшимъ же сѧ , к҃ ти лѣтомъ . по соꙁда́нїю соло́монꙋ до́мꙋ гн҃ѧ , и҆ до́мꙋ свое̑го . гра́ды кото́рыѧ даⷧ‍҇ хирамъ соло́монꙋ соꙁида́ѧ соло́монъ и҆ вселѝ т҄ꙋ сн҃овъ і҆и̑л҃евъ . прїиде же въ е҆маѳъсꙋва , и҆ въꙁдръжа̀ е҆го . и҆ съꙁда̀ ѳед̾мо́ръ въ пꙋсты́ни , и҆ вс҄ѧ гра́ды ꙁащитител̾нѣ́ишїѧ , съꙁдаⷡ‍҇ въ е҆маѳѣ , състро́и же веѳеро́н̾ вы́шнїи , и҆ веѳеро́нъ ни́жнїи . гра́ды стѣна́ты , и҆мѣ́ющи вра́та , и҆ ꙁапо́ры , и҆ ꙁам̾кѝ , валаа́ѳъ па́ки и҆ всѣхъ поса́довъ крѣп̾ча́ишихъ , и҆же бы́ша соло́мони . всѣх же поса́доⷡ‍҇ колесни́чныхъ , и҆ поса́довъ ко́нникъ всѧ̀ е҆ли́каже въсхотѣ сътворѝ цр҃ь соло́монъ . и҆ расмотрѝ , съꙁда̀ въ і҆ерⷵли́мѣ , и҆ в лива́нѣ , и҆ въ все́и вла́сти ꙁемлѝ свое́ѧ , весь по́лкъ и҆же ѻ҆ста́вленъ бы́сть , ѿ е҆ѳѳе́ѧ , и҆ а҆м̾море́ѧ и҆ фереꙁе́ѧ , и҆ е҆ве́ѧ , и҆ е҆вꙋсе́ѧ , и҆же не бѧхꙋ ѿ племе́ни і҆и̑л҃ева н҄о бѣша ѿ сн҃овъ и҆хъ послѣ́днихъ кото́рыхъ не ѹ҆би́ша сн҃ове і҆и̑л҃евы . под̾ни́ꙁи соло́монъ въ дан̾никѝ даже до дн҃е сего . па́ки ѿ сн҃овъ і҆и̑л҃евъ не поста́ви да слꙋжатъ дѣлоⷨ цр҃евыⷨ тїи б҄о бѧхꙋ мꙋжи бра́нницы , и҆ въе̑во́ды прь́выи и҆ нача́лницы колесни́цамъ , и҆ ко́н̾никомъ е҆го . сїи же и҆ нача́лницы воеⷨ цр҃ѧ соло́мона бы́ша , и҆ с҃ н҃ , приставниⷦ‍҇ дѣла наⷣ людмѝ · дще́рь же фараѻ́ню преведѐ соло́монъ ѿ гра́да двд҃ва в до́мъ е҆гоже съꙁда̀ е́й . рече б҄о цр҃ь да не ѻ҆битаеⷮ жена̀ моѧ в домꙋ̀ дв҃да цр҃ѧ і҆и̑л҃ева . того ради и҆же ѻ҆сщ҃енъ е҆сть , вшеⷧ‍҇ б҄о е҆сть кїѻ́тъ гн҃ь во́нь , тогда̀ принесѐ соло́монъ вс҄есъж̾же́нїѧ гв҃и на ѻ҆лтаⷬ‍҇ ꙗ҆́же состро́и гв҃и преⷣ хра́момъ по словесѝ ѿ дн҃ѧ до дн҃ѧ носи́ти в̾ нем по повелѣнїю моѷсїѻ́вꙋ в̾ сꙋбо́ты и҆ въ новомѣсѧчїа , и҆ въ пра́ꙁдники дн҃їи три́щи лѣтомъ , и҆же е҆сть въ великїи пра́ꙁ̾дъникъ ѻ҆прѣснокъ , и҆ въ праⷥдникъ неде́ль , и҆ въ пра́ꙁ̾дниⷦ‍҇ кꙋщеи и҆ поста́ви по раⷥсꙋже́нїю дв҃да ѿц҃а свое̑го , и҆ правила сщ҃ен̾никоⷨ · И҆ слꙋже́нїѧ иⷯ , и҆ левѷты въ страⷤбы̀ и҆хъ . да хва́лѧтъ и҆ слꙋжатъ преⷣ сщ҃ен̾ники . по чинꙋ̀ е҆ді́ного ко́ждо дн҃їи . и҆ две́рницы в̾ раꙁдѣле́нїихъ свои̑хъ · По вратомъ и҆ вра́томъ . та́ко б҄о повелѣлъ дв҃дъ чл҃къ бж҃їи не престꙋпа́ли сꙋть ѿ ꙁа́повѣдїи цр҃евыхъ · ѻ҆ сщ҃ен̾ницехъ и҆ левѷтеⷯ въ всемъ и҆же повелѣ . и҆ въ сторо́жеⷯ сокро́вищемъ всѝ расхо́ды . ѹ҆гото́вани и҆мѣ соло́монъ . ѿ того̀ дн҃е и҆же ѻ҆снова̀ . до́мъ гн҃ь даже до дн҃е и҆же съвръшѝ до́мъ гн҃ь · Тогда̀ и҆де соло́монъ , въ а҆сїѻ́нъ гаве́ръ , и҆ въ е҆ла́ѳъ къ странѣ морѧ чрьмнаго . и҆же е҆сть въ ꙁемлѝ дꙋме́искои · И҆ посла̀ е҆мꙋ хира́мъ рꙋка́ма слꙋ́гъ свои̑хъ кораблѝ , и҆ корабленицы ꙁна́ющїѧ мо́рьскїѧ проходы , и҆ хожда́хꙋ съ рабы̀ соло́моньми въ сафиⷬ‍҇ . и҆ вꙁѧ́ша . ѿтꙋдꙋ , у҃ , и҆ н҃ , талан̾тъ ꙁла́та , и҆ принесо́ша къ цр҃ю соло́монꙋ ·
Глⷡ‍҇а , ѳ҃ · Цр҃ца же сава̀ е҆гда̀ слы́ша слⷯꙋ соло́моновъ , и҆ прїиде да и҆скꙋша́етъ е҆го , въ гаданїихъ , въ і҆ерⷵли́мѣ , съ си́лою тѧ́жкою ѕѣ́ло . и҆ вельблю́ды и҆же ноша́хꙋ , во́ни бл҃говоⷩ‍҇ны и҆ ꙁла́та  , и҆ ка́менїѧ драга́го , и҆ прїиде къ соло́монꙋ и҆ гл҃ала е҆сть е҆мꙋ всѧ̀ е҆ли́ка бѣша въ срⷣцы е҆ѧ̀ , и҆ въꙁвѣстѝ соло́монъ всѧ̀ словеса̀ е҆ѧ̀ , и҆ ничт҄о не бы́сть . е҆же бы не ѻ҆бъꙗ̑вле́но е́й сътвори́лъ . и҆ ви́дѣ цр҃ца сава̀ премꙋдрость соло́моню , и҆ до́мъ е҆же съꙁда́лъ , и҆ ꙗ҆де́нїе стола̀ е҆го . и҆ сѣда́лища рабо́мъ и҆ прави́ла слꙋже́бникомъ е҆го , и҆ ри́ꙁы и҆хъ , и҆ ѻ҆дѣѧ́нїѧ и҆хъ . и҆ поⷣча́шїи е҆го , и҆ вс҄есъж̾же́нїѧ ꙗ҆́же жрѧ́ше в домꙋ̀ гн҃и · Не бы́сть ѿ ѹ́жасти да́ле в не́и дх҃ъ , рече же къ цр҃ю , и҆́стинно е҆сть сло́во , е҆же слы́шахъ в̾ ꙁемлѝ мое́и , ѻ҆ премꙋдрости твое́и , и҆ словесе́хъ твои̑хъ , и҆ не вѣ́ровахъ повѣда́ющимъ , до́н̾деже сама̀ прїидо́хъ и҆ ви́дѣша ѻ҆́чи моѝ . і҆ и҆скꙋси́хъ , и҆ е́два полови́на премꙋ́дрости твое́ѧ мн҄ѣ бысть повѣдана . приложи́лъ е҆си къ слы́шанїю , ꙗ҆́же слы́шала . бл҃жени мꙋжи твоѝ . и҆ бл҃жени рабѝ твоѝ сїи , и҆же преⷣстоѧ́тъ преⷣ тобою на всѧко вре́мѧ . и҆ слы́шатъ премꙋдрость твою̀ , да бꙋдетъ г҃ь б҃ъ твои блⷵвенъ , и҆же въсхотѣ тебе ѹ҆чини́ти на прⷵтлѣ е҆го . цр҃емъ лю́демъ г҃а б҃а твое̑го . ꙁанѐ въꙁлюбѝ б҃ъ і҆и̑л҃ѧ , и҆ хо́щетъ съхрани́ти е҆го въ вѣки . того ради поста́ви тѧ наⷣ ни́ми цр҃ѧ . да сътвори́ши сꙋдбы̀ и҆ пра́вдꙋ . даде́ же цр҃ю . р҃к , тала́нта ꙁла́та . и҆ а҆рома́ты мно́ги ѕѣло . и҆ камени предража́иши · И҆ не бы́ша а҆рома́ты таковы́ѧ , ꙗ҆́ко сїѧ , и҆же да́сть цр҃ца сава̀ цр҃ю соло́монꙋ . н҄о и҆ рабы̀ хира́мовы , съ рабы̀ соло́моними . приноша́хꙋ ꙁла́то ѿ сꙋфи́ра , и҆ дре́ва пе́в̾гова , и҆ ка́менїе предража́ише · И҆ сътворѝ соло́монъ цр҃ь , ѿ дре́въ певговыхъ стꙋп̾нѣ в домъ гн҃ь . и҆ в до́мъ цр҃евъ , и҆ гꙋсли , и҆ ѱалты́ри пѣснїи . никогда́ же ви́дѣна сꙋть в̾ ꙁемлѝ і҆ѹ́динѣ такова́ѧ . цр҃ь же соло́монъ дасть цр҃ци савѣ вс҄ѧ , і҆ и҆же въсхотѣла ꙗ҆́же просѝ . и҆ мно́жае бол̾ши неже принесѐ к немꙋ̀ , ꙗ҆же въꙁврати́сѧ в ꙁе́млю свою съ рабы̀ свои́ми · Бѣ же тѧ́гость ꙁла́та чт҄о приноша́шесѧ къ соло́монꙋ по е҆ді́на лѣта , хѯ҃ѕ , тала́н̾тъ ꙁла́та . ра́ꙁвѣ мꙋжїи да́н̾никъ и҆ кꙋп̾цо́въ , е҆же приноша́хꙋ · И҆ всѣхъ ц҃рїи а҆ра́в̾скихъ , и҆ вла́стелїи ꙁемли , и҆же ноша́хꙋ ꙁла́то и҆ сребро̀ соло́монꙋ . сътвори ѹ҆бо цр҃ь соло́мон̾ , с҃ , ко́пїи ꙁла́тыⷯ тѧ́гненыⷯ . х҃ , ꙁла́тыхъ вагѝ , въ е҆ді́ноⷨ копїѝ . и҆ т҃ , щи́товъ ꙁла́тыхъ тѧ́гненыхъ тре́ю со́тъ ꙁла́тыхъ тѧ́жесть е҆ді́номꙋ щи́тꙋ . положи ѧ҆̀ црь въ ѻ҆рꙋжницꙋ ꙗ҆́же бѣ ѻ҆са́жена древомъ лива́новымъ · Сотвориⷤ‍ⷷ цр҃ь прⷵтлъ слоно́выхъ ꙁꙋб́овъ вели́къ , и҆ поꙁлатѝ е҆го ꙁла́томъ чистѣ́ишимъ . и҆ ше́сть же стꙋп̾неи и҆́миже въсхожа́ше къ прⷵтлꙋ поꙁлаще́ни ꙁла́томъ , и҆ мы́шцицы дв҄ѣ тꙋдꙋ и҆ сю́дꙋ . наⷣ прⷵтломъ сѣда́лища , и҆ дв҄а льва̀ стоѧ́ща блиꙁь мы́шцеи , н҄о и҆́ныхъ . в҃і , львичищъ стоѧ́ще  , на ѕ҃ стꙋпнехъ , ѿ ѻ҆бѣ́ю же странꙋ̀ · И҆ не бы́сть тако́въ прⷵтлъ въ всѣхъ црⷵтвѣхъ . всѧ́ же сосꙋды цр҃евы бѣхꙋ ꙁла́та , и҆ сосꙋды до́мꙋ ѿ ꙁла́та чистѣ́ишаго . сребро̀ б҄о въ дн҃ехъ тѣхъ ниꙁачтоже мнѧ́шесѧ , ꙁанѐ кора́бль цр҃евъ хожда́ше въ ѳарси́съ съ рабы̀ хира́мовыми е҆дини́цею в лѣта трѝ , и҆ прихожда́ше кора́бль ѿ ѳарси́са  , по́лонъ ꙁла́та , и҆ сребра̀ , и҆ ꙁꙋбовъ слоно́выхъ , и҆ ѻ҆беꙁьѧ́нъ · Въꙁвели́чисѧ соло́монъ наⷣ всѣмѝ цр҃и ꙁе́мными . бога́тъствомъ и҆ мꙋдростїю · Вси же цр҃и ꙁем̾стїи жела́хꙋ ви́дѣти лицѐ соло́моне , и҆ слы́шати премꙋдрость е҆го . ю҆́же въꙁдасть б҃ъ на́ срⷣце е҆го · И҆ прино́шахꙋ е҆мꙋ ко́ждо да́ры  . сосꙋды сре́брѧны , и҆ ꙁла́ты , и҆ ѻ҆дѣѧ́нїѧ , и҆ ста́ктꙋ , и҆ кон̾фекъты , и҆ ѻ҆рꙋжїѧ , и҆ а҆рама́ты , ко́ни и҆ мъскѝ по е҆ді́на лѣта · И҆ бѣхꙋ же цр҃ю соло́монꙋ , ҂м҃ , кобы́лъ въ ста́дехъ . и҆ ҂і҃ , конн̾икъ . и҆ поста́ви же и҆хъ въ градⷯѣ колесни́чныхъ , и҆ съ цр҃емъ въ і҆ерⷵли́мѣ · И҆ бы́сть воже́мъ на всѣхъ цр҃ѣхъ . ѿ рѣки е҆фра́та , даже до ꙁемлѧ̀ и҆ноплеме́нниⷦ‍҇ . и҆ даже до предѣлъ е҆гѷпетъскихъ . толко же мно́жество воꙁда́лъ ꙁла́тⷶ сребра̀ і҆ерⷵли́мꙋ ꙗ҆́ко ка́менїѧ , и҆ ке́дри толи́ко мно́жества ꙗ҆́ко черъничїѧ и҆же ража́ютъсѧ въ полеⷯ  . и҆ приводѧ́хꙋ же е҆мꙋ ко́ни ѿ е҆гѷпта и҆ съ всѣх же стра́нъ . и҆ про́чаѧ же дѣ́ла соломонѧ прьваѧ и҆ послⷣѣнѧа пи́сана сꙋть въ словесехъ наѳа́на прⷪ‍҇рка , и҆ въ словесехъ а҆хїѧ силони́та . и҆ въ ви́денїи і҆ѻ҆илѧ ви́дѧщаго проти́вꙋ , і҆е̑ровоа́ма сн҃а нава́това · И҆ цр҃ьствова́ же соло́монъ въ і҆ерⷵлимѣ наⷣ всѣмъ і҆и̑л҃емъ , м҃ , лѣтъ . ѹ҆спеⷤ‍ⷷ соло́монъ съ ѿц҃ы свои̑ми . и҆ погребо́ша е҆го въ́ градѣ двд҃вѣ  · И҆ црⷵтвова же ровоаⷨ сн҃ъ е҆го в него̀ мѣсто · Глава̀ , і҃ · И прїиде ровоа́мъ въ сихе́мъ . т҄ꙋ б҄о ве́сь і҆и̑л҃ь снїидесѧ да поста́вѧтъ е҆го цр҃емъ , и҆же е҆гда̀ слы́ша і҆е̑ровоа́мъ сн҃ъ нава́товъ , и҆же б҄ѣ въ е҆гѷптѣ . пробѣжа́лъ б҄о бѣ та́мо преⷣ цр҃емъ соло́мономъ · И҆ ѻ҆бита̀ і҆е̑ровоа́мъ въ е҆гѷптѣ . и҆ ѻ҆брати́сѧ ѿ е҆гѷпта . и҆ посла́вше приꙁваша е҆го , и҆ прїиде съ всѣмъ і҆и̑л҃емъ · И҆ гл҃али сꙋть къ цр҃ю , ровоа́мꙋ гл҃ющи . ѿц҃ъ твои твердѣ́ишимъ и҆́гоⷨ на́съ ѹ҆гнетѐ . т҄ы ле́гъчеи повели ѿц҃а твое̑го , и҆же наⷨ наложи́лъ тѧготꙋ сложе́нїѧ . и҆ ма́ло ѿ бре́мени ѻ҆б̾легчѝ , и҆ да слꙋж́имъ тебѣ · И҆ реⷱ‍҇ и҆мъ поидѣте по тре́хъ дн҃ехъ въꙁврати́тесѧ ко мнѣ . е҆гда же ѿи̑до́ша лю́дїе , нача совѣтъ съ ста́рцы и҆же стоа́хꙋ преⷣ ѿц҃емъ е҆го соло́моноⷨ , е҆гда е҆щѐ живѧ́ше гл҃ющи . чт҄о дади́те совѣтъ ѿвѣщати лю́демъ си́мъ  . и҆же рѣша е҆мꙋ . а́ще ѹ҆годи́ши по́лкꙋ томꙋ̀ , и҆ ѹ҆слади́ши и҆хъ словесы̀ ми́лостивными . слꙋжа́тъ тебѣ всѧ́ко вре́мѧ . и҆ то́й ѻ҆ста́ви совѣтъ ста́рческъ  , и҆ со ѹ҆́ношами дꙋ́мати нача̀ , и҆же с ни́мъ въско́ръмлени бѧ́хꙋ . и҆же бѣхꙋ с ни́мъ въ кнѧже́нїи то́мъ . рече же къ ни́мъ . чт҄о сѧ вамъ ви́дитъ . е҆же ѿвѣща́ти чт҄о и́мамъ по́лкꙋ томꙋ̀ , и҆же рѣша мн҄ѣ гл҃юще . ѻ҆блегчѝ и҆́го , е҆же наложиⷧ‍҇ на́ ны ѿц҃ъ твои . и҆ тїѝ ѿвѣщаша  . ꙗ҆ко юноши воско́ръмлени с ни́мъ на сла́дости . и҆ реко́ша · Тако гл҃еши по́лкꙋ , и҆же рече тебѣ . ѿц҃ъ твои ѻ҆тѧгчиⷧ‍҇ и҆́го на́ше , и҆ т҄ы ѻ҆блегчѝ ѻ҆ на́съ . и҆ тако ѿвѣща́еши и҆мъ . ме́ншїи прьстъ мо́и толъстѣе е҆сть чреслъ ѿц҃а мое̑го . ѿц҃ъ мои наложи́лъ вамъ тѧжело , и҆́го . и҆ а́ꙁъ на́ипаче тѧ́гости приложꙋ̀  . ѿц҃ъ мои би́лъ васъ бичъми а́ꙁъ б҄о бїю васъ скоръпїѻ́ны · И҆ прїиде і҆е̑ровоа́мъ , и҆ весь по́лкъ къ ровоа́мꙋ въ дн҃ь тре́тїи . ꙗ҆ко повелѣ иⷨ цр҃ь  . да ѻ҆братѧⷮсѧ въ дн҃ь тре́тїи . ѿвѣща же цр҃ь жесто́ко , и҆ ѻ҆ста́вилъ ровоа́мъ совѣтъ ста́рцеⷨ . гл҃алъ же е҆сть по ю́ношъскои во́ли  . ѿц҃ъ мо́и тѧ́жело вамъ наложи́лъ и҆́го . чт҄о а́ꙁъ тѧже́лѣе сътворю̀ . ѿц҃ъ мо́и би́лъ ваⷵ плетьмѝ . и҆ а́ꙁъ б҄о бїю в҄ы скорпїѻ́ны . и҆ не вѣдѣ ровоа́мъ . ꙗ҆́ко премѣненїе ѿ б҃а гл҃ѧ . да съвръши́тсѧ слово е҆го е҆же гл҃а рꙋко́ю а҆хїи хилони́тъскаго . і҆е̑ровоа́мꙋ сн҃ꙋ нава́товꙋ и҆ ѻ҆ всеⷨ і҆и̑л҃ю ꙁанѐ послꙋша цр҃ь иⷯ . и҆ ѿвѣщаша лю́дїе ко цр҃ю гл҃щи · Нѣсть намъ ча́сть въ дв҃дѣ ни достоѧ́нїѧ въ сн҃ѣ і҆ѻ҆сѣѻ҆вѣ . ѻ҆братисѧ въ жили́ща твоа і҆и̑л҃ь . ты́ же пасѝ домъ твои двд҃вѣ · И҆ и҆дѐ весь і҆и̑л҃ь в жили́ща своѧ . и҆ мꙋжи і҆и̑л҃еви и҆же ѻ҆бита́хꙋ въ́ градѣхъ і҆ѹ́диныⷯ , въцрⷵтвоваша наⷣ ними і҆е̑ровоа́ма · И҆ посла́ же цр҃ь ровоа́мъ к ни́мъ . а҆данира́ма и҆же настоѧ́ше да́немъ , и҆ ка́менїемъ поби́ша е҆го сн҃ове і҆и̑л҃вы и҆ ѹ́мре · И҆ слы́ша цр҃ь ровоа́мъ , пот̾ща́сѧ въꙁыитѝ на колесни́цꙋ . и҆ бѣжа̀ въ і҆ерⷵлим̾ . и҆ ѿвръгъсѧ и҆л҃ь ѿ домꙋ двд҃ва да́же до дн҃е сего̀ ·
Глⷡ‍҇а , а҃і · Прїиде же ровоа́мъ въ і҆ерⷵлиⷨ . и҆ съꙁва̀ до́мъ ве́сь і҆ѹ́динъ , и҆ венїами́нь . ҂р҃ , ҂п҃ . и҆ꙁбраⷩ‍҇ныхъ , и҆ бранѧщихъ да воюетъ проти́вꙋ і҆и̑л҃ѧ , и҆ е҆ровоа́ма да ѻ҆братиⷮ к̾ себѣ црⷵтво своѐ  · Бы́сть же сло́во гн҃е къ семе́ю чл҃кꙋ бж҃їю гл҃ющи . гл҃и къ ровоа́мꙋ сн҃ꙋ соло́моню цр҃ю і҆ѹ́динꙋ , и҆ къ в̾семꙋ̀ і҆и̑л҃ю . и҆же е҆сть въ і҆ѹ́дѣ , и҆ венїами́нѣ  . сїа рече г҃ь . не въсходи́те ниже ѻ҆полча́итесѧ проти́вꙋ бра́тїа ва́шеѧ . ѻ҆брати́тесѧ е҆ді́нъ ко́ждо в до́мъ свой . ꙁанѐ мое̑ю т҄о съдѣла́но е҆сть во́лею . и҆же е҆гда слы́шаше сло́во гн҃е , въꙁврати́шасѧ . не поидо́ша проти́вꙋ і҆еровоа́мꙋ . ѻ҆бита́ же ровоа́мъ въ і҆ерⷵлимѣ . и҆ съꙁда̀ гра́ды стѣна́ты въ і҆ѹ҆де́и . състро́и же виѳлее́мъ и҆ е҆ѳа́мъ , и҆ ѳекꙋ́е , и҆ веѳ̾сꙋр́ъ , и҆ съкхо́хъ , и҆ ѻ҆дола́нъ , и҆ ге́ѳъ , и҆ марсаръ , и҆ ꙁи́фъ . н҄о и҆ а҆дꙋра́мъ , и҆ лахи́съ , и҆ а҆ꙁи́кꙋ , и҆ са́лю . и҆ е҆ло́нъ , и҆ хевро́нъ , и҆же е҆сть въ і҆ѹ҆де́и . и҆ въ венїами́нѣ гра́ды ѹ҆правленѣ́иши · Є҆гда же ꙁатворѝ и҆хъ стѣна́ми . положѝ в ни́хъ нача́лники . и҆ пи́щамъ ѹ҆ста́вы . и҆ ѻ҆ле́и и҆ вино̀ . по градꙋ ѻ҆рꙋж́ницы , и҆ щи́тоⷨ и҆ ко́пїемъ ѹ҆крѣпи́ же и҆хъ вельмѝ ѕѣ́ло . и҆ црⷵтвова на і҆ѹ́дѣ и҆ венїами́нѣ · Сщ҃енницы же и҆ левѷты . и҆же бѧ́хꙋ въ все́мъ і҆и̑л҃и . прїидо́ша к немꙋ ѿ всѣхъ предѣ́лъ и҆хъ . ѻ҆ставлѧ́ющи поⷣгра́дїѧ . и҆ ѻ҆дръжа́нїѧ своѧ̀ · И҆ поидо́ша къ і҆ѹ́дѣ въ і҆ерⷵлиⷨ того ра́ди е҆же и҆ꙁгна́ и҆хъ , і҆еровоаⷨ , и҆ сн҃ы и҆хъ , е҆же не сщ҃енъствова́ти гв҃и · И҆ поста́ви себѣ жерцы̀ , на высо́кихъ , идоломъ . и҆ сꙋе́тныⷨ , и҆ те́лцемъ , и҆́хже сътворѝ і҆е̑ровоаⷨ . и҆ съвратѝ ѿ всѣ́хъ колѣ́нъ і҆и̑л҃евыⷯ къ и҆́доломъ и҆же въда́ста срⷣце свое да въꙁы́щꙋтъ г҃а б҃а і҆и̑л҃ева , и҆ прихожда́хꙋ пожре́ти жр́ътвъ свои̑хъ . преⷣ гм҃ъ бм҃ъ ѿц҃ъ свои̑хъ · И҆ ѹ҆силѧ́хꙋ црⷵтво і҆ѹ́дино . и ѹ҆крѣписѧ ровоа́мъ сн҃ъ соло́монь ꙁа тр҄и лѣта . ходи́ша б҄о въ пꙋтѝ двⷣа , и҆ соло́монѧ ѿц҃а е҆го . лѣта то́лько тр҄и . приве́де же ровоа́мъ женꙋ̀ моѻ҆ла́ѳъ . дще́рь и҆еримꙋѳ́ъ , сн҃овъ дв҃довыⷯ , а҆вигеи́ль же , дще́рь е҆лїа́влю сн҃овъ и҆е̑сай . ꙗ҆́же породѝ е҆мꙋ сн҃ы . е҆хꙋ́са , и҆ сам̾морїѧ , и҆ ꙁаа́мъ . по сихъ же поѧ́тъ себѣ маа́хꙋ дще́рь а҆весало́млю , и҆же родѝ е҆мꙋ а҆вїѧ , и҆ е҆ѳ̾ѳїа , и҆ ꙁи́ꙁꙋ , и҆ салимо́ѳа · И҆ въꙁлюби́ же ровоа́мъ маа́хꙋ , дще́рь а҆весало́млю наⷣ всѣ́ми жена́ми свои̑ми , и҆ поⷣло́ж̾ницъ  . ꙗ҆́ко же́нъ , и҃і , и҆мѣ , и҆ поⷣло́жницъ , ѯ҃ . и҆ родѝ , к҃и , сн҃овъ . и҆ ѯ҃ , дще́рїи · И҆ поста́ви въ нача́лника ровоа́мъ . а҆вїѧ сн҃а маа́ха , и҆ кнѧ́ѕемъ наⷣ всею̀ бра́тїею свое́ю . того б҄о и҆ цр҃емъ сътвори́ти помышлѧ́ше , и҆же ра́слъ наⷣ всю̀ бра́тїю е҆го , и҆ наⷣ всѣми сн҃ы і҆ѹ́дины , и҆ венїами́новыми , и҆ въ всѣ́хъ гра́дѣхъ і҆ѹ́ды , и҆ венїами́на . и҆ въ всѣхъ гра́дѣхъ стѣна́тыⷯ . и҆ въ ꙁда́сть же и҆мъ пи́ща мно́ги . и҆ мно́гихъ просѝ же́нъ ·
Глⷡ‍҇а , в҃і · Єгда же ѹ҆тверже́но бы́сть црⷵтво ровоа́мово . и҆ ѹ҆крѣпле́но . ѻ҆ста́ви ꙁако́нъ гн҃ь , и҆ ве́сь і҆и̑л҃ь с ни́мъ · Бы́сть же въ лѣто , е҃ е , црⷵтва ровоа́млѧ ꙁанѐ съгрѣши́ша г҃ꙋ . Въꙁы́иде сꙋаки́мъ цр҃ь е҆гѷпеⷮскїи въ і҆ерⷵлимъ , съ ты́сѧщїю , и҆ ѻ́смь со́тъ колесни́цъ . и҆ ѯ҃ , ты́сѧщъ , ко́н̾никъ . и҆ не бѣ числа̀ наро́дꙋ , ꙗ҆́же прїиде с ни́мъ ѿ е҆гѷпта · Левѷане , и҆ трогол̾ди́те , и҆ е҆фїѻ́пи и҆ вꙁѧ́ша гра́ды ꙁапа́систы и҆же бѧ́хꙋ въ і҆ѹ҆де́и . и҆ прїидо́ша да́же до і҆ерⷵлима · Саме́їа же пррⷪ‍҇къ вънїиде къ ровоа́мꙋ , и҆ къ нача́лникомъ і҆ѹ́динымъ . и҆же събра́ни бѧ́хꙋ въ і҆ерⷵлиⷨ , ѿ лица̀ сꙋсаки́мова , рече же к нимъ , сїѧ рече г҃ь , в҄ы ѻ҆ста́висте м҄ѧ , и҆ а́ꙁъ ѻ҆ста́влю ваⷵ в рꙋ́кꙋ сꙋсаки́ма , ѹ҆боѧ́ша же сѧ нача́лницы і҆и̑л҃евы , и҆ цр҃ь , и҆ реко́ша . пра́ведеⷩ‍҇ е҆сть г҃ь . е҆гда же ви́дѣ г҃ь ꙗ҆́же смире́ны бы́ша , быⷵ сло́во гн҃е къ саме́ю гл҃ющи , ꙗ҆́ко смире́ни сꙋть не раꙁорю̀ иⷯ даⷨ же и҆мъ въ ма́лѣ спⷵнїе , и҆ не ѹ҆ка́плеⷮ ꙗ҆́рость моѧ̀ на і҆ерⷵлимъ , ѻ҆баче бꙋдⷮꙋ въ слꙋгѝ да поꙁна́ютъ рабо́ты моѧ̀ , и҆ рабо́ты црⷵтва ꙁемлѧ́мъ , и҆ въꙁы́иде сꙋсаки́мъ цр҃ь е҆гѷпеⷮскїи , въ і҆ерⷵлиⷨ , и҆ побра̀ съкро́вища , ꙗ҆́же въ домꙋ̀ гн҃и , и҆ до́мꙋ цр҃ева вс҄ѧ в̾ꙁѧ́тъ , и҆ щи́ты ꙁла́тыѧ и҆́хже сътвори́лъ соло́монъ . в̾ ниⷯ мѣсто сътворѝ ровоаⷨ цр҃ь мѣ́дѧны , и҆ поста́ви наⷣ ни́мъ сꙋсаки́мъ , цр҃ь е҆гѷпет̾скїи , нача́л̾никовъ преⷣходѧ́щихъ , и҆же стрежа́хꙋ дво́ръ пола́ты · И҆ бы́сть е҆гда въходитѝ цр҃ю въ до́мъ бж҃їи , вхожⷣахꙋ и҆ стрегꙋщїѝ и҆ преⷣходѧ́щїи . и҆ ѻ҆браща́ющꙋсѧ е҆мꙋ въсхожⷣахꙋ проти́вꙋ преⷣходѧ́щїи къ ѻ҆рꙋжници свое̑и . и҆ вънегда̀ смири́сѧ , ѻ҆браще́на е҆сть ѿ него ꙗ҆́рость гн҃ѧ и҆ ничиⷨже ѻ҆скорблеⷩ‍҇ . и҆б҄о и҆ въ і҆ѹ́дѣ бѧ́хꙋ словеса̀ бл҃га · Ѹ҆крѣпи́ же сѧ цр҃ь ровоаⷨ въ і҆ерⷵлимѣ и҆ црⷵтвова̀ . м҃ же , і҆ е҆ді́но лѣто бы́сть е҆гда црⷵтвова́ти нача̀ , и҆ и҃і , лѣтъ , црⷵтвова̀ въ і҆ерⷵлимѣ гра́дѣ е҆го́же и҆ꙁбра̀ г҃ь . да и҆менꙋе́тсѧ и҆мѧ е҆го т҄ꙋ ѿ всѣ́хъ колѣ́нъ і҆и̑л҃евых̾ · И҆мѧ же мт҃ри е҆го на́м̾ма , а҆м̾мани́та . сътвори́ же лꙋка́во , и҆ не и҆спра́ви срⷣца свое̑го да въꙁы́щетъ г҃а . словеса же ровоа́мова пе́рваѧ и҆ послⷣѣнѧа не се́ ли сꙋть пи́сана въ словесе́хъ саме́їѧ пррⷪ‍҇ка , и҆ аⷣдо ви́дѧщаго , и҆ настоѧнѣишемъ скаꙁа́нїи . ѻ҆пол̾ча́хꙋ же сѧ проти́вꙋ себѣ ровоа́мъ , и҆ е҆ровоа́мъ вс҄ѧ дн҃и . и҆ ѹ҆спѐ ровоа́мъ съ ѿц҃ы свои̑ми . погребе́нъ же е҆сть , въ гра́дѣ дв҃дѣ . и҆ црⷵтвова̀ а҆вїа сн҃ъ е҆го в него мѣ́сто ·
Глⷡ‍҇а , г҃і · Въ лѣто , и҃і . цр҃ѧ и҆е̑ровоа́ма , црⷵтвова̀ а҆вїѧ на і҆ѹ҆де́и . и҆ г҃ , лѣта црⷵтвова̀ въ і҆ерⷵлимѣ . и҆мѧ же мт҃ри е҆го миа̑ха́їѧ дщ̑и ѹ҆рїи́лева ѿ гаваѻ́на , и҆ б҄ѣ бра́нь межи а҆вїею , и҆ е҆ровоа́момъ . и҆ въполъчи́шасѧ . а҆вїѧ же и҆мѣа̑ше бран̾нѣ́ишихъ мꙋже́и и҆ꙁбра́нныхъ , ҂м҃ . і҆ и҆е̑ровоа́мъ състро́и съпроти́вꙋ е҆го бра́нь , ҂п҃ . мꙋже́и , и҆же и҆ тїи и҆ꙁбра́нни бѣша . и҆ къ бра́немъ крѣпча́иши · Ста́ же а҆вїа на горѣ сомо́ри и҆же бѣ въ предѣле е҆фре́мли и҆ рече . слы́шите е҆ровоа́мъ и҆ весь і҆ил҃ь . н҄и ли не вѣ́сте ꙗ҆́ко г҃ь б҃ъ і҆и̑л҃евъ . въꙁда́лъ црⷵтво дв҃дꙋ на і҆и̑л҃и въ вѣ́ки , и҆ сн҃овомъ е҆го , ꙁавⷮѣ вѣ́ченъ · И҆ въста̀ и҆е̑ровоа́мъ сн҃ъ нава́товъ рабъ соло́моновъ сн҃а двⷣа . и҆ ѿве́ржесѧ ѿ господи́на свое̑го , и҆ събра́ша же сѧ к немꙋ мꙋ́жи сꙋетнѣ́иши сн҃ове ꙁаконопрестꙋ́пнїи и҆ сопроти́ви́шасѧ проти́вꙋ ровоа́ма сн҃а соло́монѧ Ровоа́м же бѣ ю҆нѣ́ишїи и҆ срⷣцемъ страшлиⷡ‍҇ , и҆ не мо́же проти́витисѧ и҆мъ . и҆ нн҃ѣ ѹ҆бо в҄ы гл҃ете да сопроти́витисѧ мо́жете црⷵтвꙋ гн҃ю и҆же въꙁдержи́тъ по сн҃овохъ двд҃выⷯ и҆́мате же вели́ко людїи мно́жество и҆ те́лца ꙁла́тыѧ и҆хже сътворѝ ваⷨ і҆еровоаⷨ въ богѝ . и҆ не не и҆ꙁвергосте л҄и сщ҃ен̾никовъ гн҃ихъ сн҃овъ а҆аро́нь и҆ левѷтов̾ , и҆ сътвори́сте себѣ жръцы̀ ѿ людїи всеѧ̀ ꙁемлѧ̀ . и҆ды́и прїидетъ , и҆ напо́лнитъ рꙋкꙋ свою ѿ те́лцовъ , ꙁ҃ , и҆ ѻ́внѣхъ , ꙁ҃ хъ и҆ сътвори́сѧ въ жръца̀ не сꙋщемꙋ богꙋ . на́шъ же г҃ь б҃ъ е҆сть е҆гоже не ѻ҆ста́вихомъ , сщ҃ен̾ницы же е҆го слꙋжатъ г҃ꙋ ѿ сн҃овъ а҆а̑ро́нь . и҆ левѷти сꙋть в чи́нѣхъ свои̑хъ жрꙋще г҃ꙋ , вс҄есъж̾же́нїѧ , ѹ́тро и҆ предъ ве́черомъ , и҆ ѳимїа́мъ сложе́нїѧ по вс҄ѧ дн҃и приносѧтъ г҃ꙋ , и҆ преⷣлага́ют ̑ сѧ хлѣбы на столѣ чистѣ́ишеⷨ . е҆сть же под на́ми поⷣсвѣщникъ ꙁла́тыи , и҆ свѣти́лники е҆го да вжегⷮꙋсѧ всегда̀ къ ве́черꙋ . мы̀ б҄о храни́мъ повелѣ́нїѧ г҃а б҃а ѿц҃ъ нашихъ , е҆гоже вы̀ ѻ҆ста́висте . того ра́ди въ во́нѣ на́шеи б҃ъ е҆сть . и҆ сщ҃ен̾ницы е҆го въꙁвꙋча́тъ трꙋба́ми и҆ въꙁ̾шꙋмѧ́тъ проти́вꙋ ва́мъ . сн҃ове і҆и̑лвы не хо́щете брани́ти проти́вꙋ г҃ꙋ б҃ꙋ ѿц҃ъ ва́шихъ , и҆же нѣсть ва́мъ подо́бно . сїѧ томꙋ̀ гл҃щꙋ , і҆е̑ровоа́мъ въꙁвратѝ поⷣса́дꙋ прїитѝ е́й . вꙁа́дъ на ни́хъ . и҆ бы́сть ѿ сꙋпроти́вꙋ і҆ѹ́ды са́мъ . и҆ поⷣса́да съꙁа́ди · И҆ въꙁврати́шасѧ і҆ѹ҆де́и , и҆ сѐ ви́дѣша бра́нь . ѿ сꙋпроти́въ и҆ съꙁаⷣ‍ꙵ и҆ въꙁопи́ша къ г҃ꙋ . и҆ сщ҃ен̾ницы трꙋба́ми пѣти нача́ша . вси́ же мꙋжи і҆ѹ́дины въꙁгласи́ша . и҆ с҄е тѣмъ въпїю́щимъ · И҆ ѹ҆страшѝ б҃ъ і҆е̑рово̀а́ма . і҆и̑л҃ѧ . и҆же стоѧ́хꙋ ѿ сꙋпроти́вꙋ а҆вїѧ́ і҆и̑ѹ́ды . бѣжа́шеⷤ‍ⷷ сн҃ове і҆и̑леви ѿ і҆ѹ́ды . и҆ преда́сть и҆хъ б҃ъ в рꙋкꙋ и҆хъ . и҆ пораꙁѝ ѹ҆бо и҆хъ а҆вїѧ и҆ лю́ди е҆го ꙗ҆́ꙁвою вели́кою и҆ падо́ша ра́нени ѿ і҆и̑л҃ѧ , е҃ со́тъ мꙋже́и крѣпкиⷯ · И҆ смири́ша же сѧ сн҃ове и҆л҃еви въ вре́мѧ т҄о · И҆ велмѝ ѹ҆крѣпи́шасѧ сн҃ове і҆ѹ́дины · Того ради и҆же ѹ҆пова́ша на г҃а б҃а ѿц҃ъ свои̑хъ · Погна́ша же а҆вїѧ въ слⷣѣ і҆е̑ровоа́ма , и҆ вꙁѧ̀ гра́ды е҆го . и҆ виѳе́ль , и҆ ѻ́крⷵтныѧ се́ла е҆го , и҆ гесана́и съ се́лами е҆го , і҆ е҆вро́нъ и҆ се́ла е҆го И҆ не мо́же сꙋпроти́витисѧ і҆е̑ровоа́м̾ въ вс҄ѧ дн҃и а҆вїѧ , е҆юже пораꙁѝ и҆ ѹ́мре . а҆вїѧ же ѹ҆крѣпи́сѧ , и҆ поѧ́т̾ жеⷩ‍҇ , д҃і . и҆ родѝ , к҃в , сн҃овъ . и҆ ѯ҃ и҆ в҃ дще́ри . прочаа же словеса̀ а҆вїа и҆ дѣѧ́нїѧ е҆го , и҆ словеса̀ е҆го . пи́сана сꙋть ши́рши в̾ кни́ѕѣ а҆́д̾до прⷪ‍҇рка ·
Глⷡ‍҇а , д҃і · ОУспе́ же а҆вїѧ съ ѿц҃ы свои҆́ми , и҆ погребо́ша е҆го въ градѣ двд҃вѣ · Црⷵтвова́ же а҆́сс̾а сн҃ъ е҆го в̾ него мѣсто въ дн҃и же а҆́с̾сы почѝ ꙁемлѧ̀ і҆ѹ́дина . лѣтъ , і҃ . и҆ сътворѝ а҆́сса . бл҃го и҆ ѹ҆годно бы́сть преⷣ гм҃ъ бм҃ъ е҆го , и҆ превратѝ ѻ҆лтари чю́ждаѧ , и҆ слꙋжбы вы́шнѧѧ , и҆ съкрꙋшѝ и҆́долы . и҆ дре́ва же посѣчѐ . и҆ повелѣ і҆ѹ́дѣ да вꙁы́щетъ г҃а б҃а ѿц҃ъ свои̑хъ . и҆ да сътвори́тъ ꙁакоⷩ‍҇ е҆го и҆ ꙁа́повѣди . и҆ съкрꙋши́ша ѿ всѣхъ гра́довъ і҆ѹ́диныⷯ ѻ҆лтарѝ , і҆ и́долы и҆ црⷵтвова̀ в ми́рѣ крѣп̾це , въ́ градⷯѣ і҆ѹ́диныхъ . смири́ бо сѧ ꙁемлѧ̀ · съꙁда́ же и҆ поса́ды ꙁапа́систы въ і҆ѹ҆де́и . и҆же поко́ино бы́сть , и҆ ни е҆ді́на въ времена̀ ты̀ бра́нь въста̀ , ми́ръ б҄о г҃ꙋ въꙁда́юще е҆мꙋ . рече же і҆ѹ́да съꙁи́ждемъ гра́ды сїѧ и҆ ѻ҆гради́мъ стѣ́ны , и҆ ѹ҆крѣпи́мъ столпы̀ , и҆ вра́та , и҆ ꙁа́мки . в не́иⷤ‍ⷷ ꙁемлѝ господ̾ствꙋ́емъ . ꙗ҆́ко в̾ꙁыска́хомъ г҃а б҃а ѿц҃ъ на́шихъ . и҆ въꙁыска́на , и҆ въꙁда́сть на́мъ ми́ръ по ѻ҆́крⷵтъ . съ поспѣш̾ствоⷨ . того ради съꙁда́ша , и҆ ни е҆ді́но въ строе҆́нїи помѣша́нїе бы́сть · И҆мѣ же а҆́сса , во́и . въ ѻ҆рꙋжїи свои̑хъ , носѧ́щихъ щи́ты . и҆ ко́пїа ѿ і҆ѹ́ды , ҂т҃ . ѿ венїа̑ми́на щи́т̾никовъ . и ст̀рѣлцевъ . ҂с҃п . вс́и же сїи мꙋжи на́ брань крѣпчаиши · И҆ꙁы́иде же проти́вꙋ и҆хъ ꙁара́и е҆ѳиѻ́плѧнин̾ , съ во́и свои́ми десѧ́тїю соⷮ тма́ми . и҆ колесни́цъ , ҂т҃ , и҆ прїиде да́же до мари́са , и҆ а́сса , и҆ꙁы́иде противꙋ е҆мꙋ . и҆ ѹ҆строи́ша брань ѹ҆ де́бри на сѣверъ мари́са , и҆ въꙁва̀ а҆́сс̾а г҃а б҃а и҆ реⷱ‍҇ . помоѕѝ наⷨ г҃и б҃е на́шъ , ꙁанѐ на тѧ ѹ҆пова́емъ , и҆ въ твоѐ и҆́мѧ и҆мѣ́ющи неѻ҆бинове́нїе . прїидо́хом̾ съпроти́вꙋ того мно́жества · Ги҃ бж҃е нашъ ты̀ е҆си не премо́жетъ противꙋ тебѐ чл҃къ . и҆ ѹ҆страшил̾ г҃ь е҆фиѻ́пы , преⷣ а́с̾сою і҆ и҆ѹ́дою · И҆ бѣжа́ше же е҆фїѻ́пы и҆ гна̀ и҆хъ а҆с̾са и҆ лю́дїе и҆же с ни́мъ да́же до гедо́ра , и҆ падо́ша е҆фїѻ́пы даже до погꙋбле́нїа ꙗ҆́ко г҃ꙋ бїю́щꙋ съкрꙋши́шасѧ . и҆ преⷣ во́и е҆го ѻ҆полча́ющесѧ . и҆ вꙁѧ́ша плене́нїѧ мно́га , и҆ пораꙁи́ша гра́ды и҆хъ по ѻ҆́крⷵтъ гедо́ра . вели́къ б҄о стра́хъ гн҃ь ѻ҆бъꙗ҆́тъ и҆хъ · И҆ раꙁори́ша гра́ды , и҆ мноⷢ‍҇ плѣнъ и҆ꙁнесо́ша . н҄о и҆ кꙋщи ѻ҆́вцамъ , и҆ а҆маꙁо́новъ и҆ꙁ̾сѣко́ша . и҆ вꙁѧ́ша скота̀ бесчи́слено мно́жество и҆ вельблюⷣ . и҆ въꙁврати́шасѧ въ і҆ерⷵлимъ ·
Глⷡ‍҇а , е҃і · Аꙁа́рїѧ же сн҃ъ а҆да́довъ , бы́сть в не́мъ дх҃ъ бж҃їи , и҆ꙁы́иде въ срѣтенїе а҆́ссы , і҆ѹ҆де́ѻ҆въ , и҆ венїами́на , и҆ реⷱ‍҇ е҆мꙋ · Ѹ҆слы́шите м҄ѧ а҆́сса . и҆ весь і҆ѹ́да , и҆ венїами́нъ . г҃ь с ва́ми , ꙗ҆́ко бы́сте с ни́мъ . а҆́ще в̾ꙁы́щете е҆го , ѻ҆бра́щетсѧ ва́мъ . а҆́ще же ѻ҆ста́вите е҆го , ѻ҆ста́витъ васъ . мно́ги дн҃и въ і҆и̑л҃и беꙁ̾бж҃їѧ и҆́стинны , и҆ беꙁ̾ сщ҃енниковъ , и҆ беꙁ̾ ѹ҆чи́тель же , и҆ беⷥ ꙁако́на · Є҆гда же и҆ ѻ҆брати́тъ и҆хъ въ печа́лехъ своиⷯ . и҆ въꙁопїютъ къ г҃ꙋ б҃ꙋ і҆и̑л҃евꙋ , ѻ҆брѧ́щетсѧ и҆мъ . въ вре́мѧ ѻ́но не бꙋдеⷮ ми́ръ и҆сходѧ́щемꙋ  , ꙗ҆́ко ꙗ҆́рость гн҃ѧ на всѣ́хъ ѻ҆бита́ющиⷯ на ꙁемлѝ · И҆ ѻ҆полчи́тъ бо сѧ ꙗ҆ꙁы́къ на ꙗ҆ꙁы́къ , и҆ граⷣ проти́вꙋ гра́дꙋ , ꙗ҆́ко г҃ь смꙋтиⷮ и҆хъ въ всѧ́кои печа́ли . и҆ в҄ы ѹ҆бо ѹ҆крѣпи́тесѧ . и҆ не ѻ҆вѧ́жꙋтсѧ рꙋ́ки ва́ши . бꙋ́детъ б҄о м̾ꙁда̀ дѣ́ла ва́шего · И҆же е҆гда слы́ша а҆́с̾са словеса̀ сїѧ , и҆ пррⷪ‍҇чество а҆ꙁа́рїѧ пррⷪ‍҇ка . ѹ҆крѣпи́сѧ и҆ ѿѧтъ и҆́долы , ѿ всеѧ̀ ꙁемлѧ̀ і҆иѹ́ды и҆ венїами́на , и҆ ѿ грⷣа и҆́хъже ѹ҆крѣпѝ и҆еровоа́мъ въ горѣ е҆фре́мли · И҆ ѻ҆сщ҃а ѻ҆́лтаръ гн҃ь и҆же б҄ѣ преⷣ притво́ромъ гн҃имъ . събра же всего і҆ѹ́дꙋ , и҆ венїами́на . и҆ пришеⷧ‍҇цы ѻ҆бита́ющїи с ни́ми ѿ е҆фрема , и҆ манасїѧ , и҆ ѿ симеѻ́на . мно́ѕи б҄о к немꙋ прибѣго́ша ѿ і҆и̑л҃ѧ , ви́дѧщи ꙗ҆́же г҃ь б҃ъ е҆го бы́сть с ни́мъ . е҆гда же прїидо́ша въ і҆ерⷵлимъ . въ мцⷵъ , г҃ . в лѣто , е҃і . црⷵтва а҆́ссы · И҆ пожро́ша г҃ꙋ въ дн҃ь то́и ѿ кори́сти , и҆ плѣне́нїи е҆же воꙁведо́ша волоⷡ‍҇ , ꙁ҃ соⷮ и҆ ѻ́венъ , ꙁ҃ . тысѧ́щ̾ и҆ вни́де ѿ ꙁако́на на ѹ҆крѣпле́нїе ми́ра да вꙁы́щⷮꙋ г҃а б҃а ѿц҃ъ свои̑хъ , и҆ всѣ́мъ срⷣцем̾ , и҆ всею̀ дш҃ею и҆хъ . и҆ всѧ́къ и҆же речеⷮ , не вꙁыска́ти г҃а б҃а і҆и̑л҃ева да ѹ́мреⷮ , ѿ ме́ньшаго да́же до бо́лшаго . ѿ мꙋжа да́же до жены̀ . ꙁаклѧ́ша же сѧ г҃ꙋ гла́сомъ вели́кимъ , въ восклица́нїи . и҆ въ ꙁвꙋ́кꙋ трꙋ́бномъ . вси же і҆ѹ҆де́и въꙁра́довашасѧ ѻ҆ клѧ́твѣ . всѣ́мъ срⷣцемъ свои̑мъ клѧ́шасѧ , и҆ въ все́и воли в̾ꙁыска́ша е҆го , и҆ ѻ҆брѣте́сѧ и҆мъ · Пода́сть же и҆мъ г҃ь поко́и по ѻ҆́крⷵтъ · Но и҆ маа́хꙋ мт҃рь свою̀ и҆ꙁмѣни́лъ е҆же не бы́ти въ слꙋж̾бꙋ а҆ста́рта и҆́дола , и҆ съкрꙋшѝ е҆го , в̾ кꙋ́съ раꙁдробѝ , и҆ сож̾же въ пото́цѣ ке́дръстѣмъ , ра́ꙁвѣ вы́шнѧа ѻ҆ста́ви ꙁанѐ бѣ въ і҆ѹ҆де́и и҆ въ і҆и̑л҃и · Но и҆ срⷣце а҆́с̾сы бѣ съверше́но въ всѣхъ дн҃ехъ е҆го · И҆ внесѐ ст҃аѧ дв҃да ѿц҃а свое̑го , и҆ ст҃аа в домꙋ̀ бж҃їи , и҆ сребро̀ и҆ ꙁла́то , съсꙋ́ды и҆ бра́нь не бы́сть съ ни́мъ , да́же до , л҃е҃ го , лѣта црⷵтва а҆́ссина ·
Глⷡ‍҇а , ѕ҃і · И въ лѣто , л҃ и҃ е , цр҃ьства е҆го , вꙁы́иде вааса цр҃ь і҆и̑л҃евъ , въ і҆ѹ҆де́ю , и҆ стѣнꙋ̀ ѻ҆бъѧ́ше ра́мꙋ , да ни е҆ді́нъ въ бо́ѧꙁни можа́ше и҆ꙁыитѝ , и҆ внїитѝ въ црⷵтво а҆́с̾сино и҆ въꙁѧ́тъ же а҆́с̾са сребро̀ и҆ ꙁла́то ѿ сокро́вищъ до́мꙋ гн҃ѧ , и҆ ѿ сокро́вищъ цр҃ьскихъ · И҆ посла̀ къ невеа̑давꙋ цр҃ю сѷрьскꙋ , и҆же ѻ҆бита́ше въ дама́сцѣ гл҃ющи , прїими ми́ръ промежи менѐ и҆ тебѐ , и҆ межѝ ѿц҃емъ моиⷨ , и҆ ѿц҃емъ твои̑мъ , и҆мѣша съглаше́нїе , того ра́ди посла́хъ тебѣ сребро̀ и҆ ꙁла́то , прїиди да раꙁбїемъ ѿ менѐ ваа҆́сомъ цр҃ѧ і҆и̑л҃ева , и҆ ѿи́деⷮ ѿ менѐ , и҆ слы́ша сн҃ъ а҆де́ровъ цр҃ѧ а҆́с̾сꙋ , и҆ посла̀ нача́лники во́емъ своиⷨ , къ гра́домъ і҆и̑л҃евымъ , и҆ пораꙁи́ша а҆гино́на , и҆ да́на , и҆ а҆велмаи̑нъ , и҆ всѝ поса́ды неѳали́мли стѣна́та , и҆же е҆гда̀ слы́ша ваа́са цр҃ь і҆и̑л҃евъ ѻ҆ста́ви съꙁида́ти рама́ю и҆ ѻ҆ста́ви дѣ́ло своѐ · А҆́сса же цр҃ь прїѧ́ть вс҄ю і҆ѹ҆де́ю , и҆ вꙁѧ́ша ка́менїе ѿ ра́ма и҆ лѣ́съ и҆же на съꙁида́нїе ѹ҆гото́ва а҆́с̾са · Съꙁда́ же в ни́хъ гаве́ѧ , и҆ ма́сфꙋ , и҆ въ вре́мѧ ѻ́но прїиде а҆на́нїѧ пррⷪ‍҇къ , къ а҆́с̾сѣ цр҃ю і҆ѹ́динꙋ · И҆ рече е҆мꙋ е҆же и҆мѣ́лъ е҆си ѹ҆пова́нїе ко цр҃ю сѷрскꙋ , а҆ не къ г҃ꙋ б҃ꙋ твое̑мꙋ · Того ра́ди ѹ҆шлѝ цр҃ѧ си́рьскаго во́и ѿ рꙋ́кꙋ твое́ю · Не е҆фиѻ́пи ли , и҆ ливїи бѧ́хꙋ тебѣ въ си́лꙋ мно́гꙋ и҆ въ др́ъꙁость . колесни́цъ и҆ ко́нникъ . и҆ мно́жество ѕѣ́ло · И҆ вънегда̀ къ г҃ꙋ вѣ́ровалъ е҆си , и҆ преда̀ и҆хъ въ рꙋкꙋ твою̀ . ѻ҆́чи б҄о гн҃и съꙁира́ющи вс҄ю ꙁе́млю . и҆ въꙁдаю́тъ крѣ́пость тѣ́мъ , и҆же срⷣцемъ съвръше́номъ вѣ́рꙋютъ во́нь . бꙋе́ б҄о сътвори́лъ е҆си , и҆ сего ра́ди т҄о е҆щѐ настоѧ́щаго вре́мени на́ тѧ бра́нь въста́нетъ · Раꙁгнѣ́ва же сѧ а҆́с̾са на ви́дѧщаго . повелѣ е҆го в̾сади́ти во стражи́лницꙋ . ѕѣ́ло бо сего ра́ди прогнѣ́васѧ и҆ ѹ҆бѝ ѿ людїи во вре́мѧ т҄о мно́гиⷯ . дѣла же а҆́с̾сы пр́ьваѧ и҆ послѣ́днѧа , пи́сана сꙋть въ кни́ѕѣ цр҃еи і҆ѹ́диныⷯ і҆и̑л҃ѧ · Раꙁболѣ́ же сѧ а҆́сса въ лѣто , л҃ѳ . црⷵтва свое̑го . бо́лѣꙁнїю ѕелнѣ́ишею на́ ноги , и҆ ни в не́мощи свое́и , въꙁыска̀ г҃а , н҄о вра́чевъ · И҆ ѹ҆спе же съ ѿц҃ы свои̑ми , и҆ ѹ́мре лѣта , м҃а го , црⷵтва е҆го . и҆ погребо́ша е҆го въ гро́бѣ е҆го . и҆же и҆скопа̀ въ́ градѣ двд҃вѣ . положиша же е҆го на посте́лѣ и҆ напоⷧ‍҇ниша а҆рама́ты , и҆ ро́ды ми́ра ѹ҆ха́н̾наго , и҆ сътвори́ша е҆мꙋ погребъ вели́къ ѕѣ́ло ·
Глⷡ‍҇а , ꙁ҃і · Црⷵтвова́ же и҆ѻ҆сафа́тъ сн҃ъ е҆го в̾ него мѣ́сто , и҆ премога́ше проти́вꙋ і҆и̑л҃ѧ . и҆ѻ҆сафа́тъ . поста́ви же ты́сѧщники число́мъ въ всѣх̾ гра́дѣхъ і҆ѹ́диных̾ . и҆же бѧ́хꙋ ѻ҆граже́ни стѣна́ми . пособле́нїе же расмотрѝ в ꙁемлѝ і҆ѹ́динѣ; и҆ въ́ градѣхъ е҆фрѣ́мовыⷯ и҆́х̾же побра а҆́сса ѿц҃ъ е҆го . и҆ бы́сть г҃ь съ и҆ѻ҆сафа́томъ . ꙗ҆́ко хо́дитъ въ пꙋте́хъ дв҃да ѿц҃а свое̑го пр́ьвыхъ . и҆ не ѹ҆пова̀ на и҆́долы н҄о на́ б҃а ѿц҃а свое̑го  . и҆ про́иде в повеле́нїи ѿц҃а свое̑го . а҆ не по грѣхоⷨ і҆и̑л҃евыⷨ · Ѹ҆крѣпи́ же г҃ь црⷵтво в рꙋкꙋ е҆го . и҆ да́ша вс҄ѧ і҆ѹ҆де́ѧ да́ры и҆ѻ҆сафа́тꙋ , и҆ бы́сть е҆мꙋ бога́т̾ства , и҆ мно́га сла́ва . и҆ въꙁнесе́сѧ срⷣце е҆го въ пꙋть гн҃ь . и҆ па́ки высо́каѧ и҆́долы и҆ лꙋ́ги ѿ і҆ѹ́ды и҆ꙁѧ́тъ · Въ тре́тїе же лѣто црⷵтва свое̑го . посла̀ нача́лниⷦ‍҇ свои̑хъ , и҆ сн҃овъ си́лныхъ , и҆ а҆вдїю и҆ ꙁаха́рїю , и҆ наѳанаи́ла , и҆ михе́а . да ѹ҆ча́тъ въ́ градѣхъ і҆ѹ҆диныⷯ . и҆ с ни́ми левѷти самꙋ́иѧ , и҆ наѳананїѧ , и҆ вав̾дїѧ , и҆ а҆сїи́лѧ , и҆ семирамо́ѳа , і҆ и҆ѻ҆наѳа́на , и҆ а҆донїю , и҆ товїю левѷты і҆ и́же с ни́ми и҆ е҆лиса́мꙋ , и҆ ѻ҆ра́ма жръца̀ . ѹ҆ча́хꙋ же лю́ди въ і҆ѹ҆де́и , и҆мѣ́ющи кни́гꙋ ꙁако́на гн҃ѧ и҆ ѻ҆б̾ходѧ́хꙋ вс҄и гра́ды і҆ѹ҆дины ѹ҆ча́хꙋ лю́ди · Того ра́ди сътворе́нъ быⷵ стра́хъ гн҃ь на всѣ́хъ црⷵтвахъ ꙁе́мъских̾ . и҆же бѧ́хꙋ по ѻ҆́крⷵтъ і҆ѹ҆де́и . не смѣа́хꙋ бранити проти́вꙋ и҆ѻ҆сафа́та . н҄о и҆ ѿ и҆ноплеме́нникъ и҆ѻ҆сафа́тꙋ да́ры приноша́хꙋ . сребро̀ и҆ да́ры . а҆ра́ви же привожахꙋ ѻ҆́венъ и҆ ѻ҆веⷰ‍҇ ҂ꙁ҃ , и҆ ꙁ҃ со́тъ . и҆ коꙁеⷧ‍҇ толи́коже , въꙁрасте же и҆ѻ҆сафа́тъ и҆ въꙁвели́чисѧ да́же до вы́шнихъ . и҆ съꙁда̀ въ і҆ѹ҆де́и до́мы ꙗ҆́ко столпы̀ . и҆ мно́га дѣ́ла ѹ҆гото́ва в поса́дѣхъ і҆ѹ́диныⷯ и҆ мꙋ́жи же бра́нницы и҆ крѣ́пцы бѧ́хꙋ въ і҆ерⷵлимѣ , и҆́м̾же т҄о число̀ по домоⷨ , и҆ ѻ҆би́телїи и҆хъ е҆ді́ныхъ · Въ і҆ѹ҆дѣ нача́лники во́емъ е҆дꙋна́съ во́жⷣъ . и҆ с ни́мъ крѣпча́иша мꙋ́жи , ҂т҃ , и҆ пото́мъ и҆ѻ҆а̑нна́нъ нача́лникъ , и҆ с ни́мъ , ҂с҃ , и҆ ҂п , пото́м̾ же а҆масїа сн҃ъ ꙁахарїевъ пресщ҃енъ г҃ꙋ , и҆ с ниⷨ , ҂п , ҃ мꙋже́и си́лныхъ  , томꙋ̀ послѣдоваше хра́бры къ бра́немъ · ѿ венїами́на , е҆лїа́да , и҆ с ни́мъ дръжа́щихъ лꙋ́къ и҆ щи́тъ , ҂н҃ , си́лныⷯ · Пото́мъ па́ки и҆ѻ҆ꙁадавъ , и҆ с ни́мъ ҂р҃ , и҆ ҂п҃ , си́лни къ бра́ни , тїи вс҄и бѧ́хꙋ въ рꙋ́кꙋ цр҃евꙋ , кромѣ и҆́ныⷯ чт҄о постави цр҃ь на посадѣхъ стѣнатыхъ , въ все́и і҆ѹ҆де́и ·
Глⷡ‍҇а , и҃і · И бы́сть и҆ѻ҆сафа́тꙋ бога́тъство , и҆ сла́ва мно́га , и҆ поѧⷮ женꙋ в домꙋ̀ а҆ха́вли , и҆ племени сложенъ е҆сть а҆хавлю , и съниде же по лѣтеⷯ к немꙋ съвръше́не въ самарїю , и҆ е҆го прише́ствїю , ѹ҆бѝ а҆ха́въ ѻ҆́вны , и҆ волы̀ мно́ги , томꙋ и҆ людемъ и҆же прїидо́ша с ни́мъ , помоли́ же сѧ томꙋ , да вꙁы́идетъ въ рамо́ѳъ галади́т̾скїи · Реⷱ‍҇ же а҆ха́въ цр҃ь і҆и̑л҃евъ , къ и҆ѻ҆сафа́тꙋ цр҃ю іѹ́динꙋ , прїидѝ съ мно́ю въ рамо́ѳъ галаа̑ди́т̾скїи · к немꙋ то́и ѿвѣща̀ , ꙗ҆́ко а҆́ꙁъ и҆ ты̀ , ꙗ҆́ко лю́дїе твоѝ та́ко и҆ лю́дїе моѝ , с тобо́ю же бꙋдемъ въ бра́ни · И҆ реⷱ‍҇ и҆ѻсафа́тъ цр҃ю і҆и̑л҃евꙋ , совѣща́исѧ молю̀ т҄ѧ , преⷣстоѧ́щимъ словесе́м̾ г҃ꙋ , и҆ събра б҄о цр҃ь і҆и̑л҃евъ пррⷪ‍҇ковъ , у҃ , мꙋже́и , и҆ рече къ ни́мъ , а҆́ще въ рамо́ѳъ галааⷣскїи къ бра́ни пои̑тѝ и҆мамы , и҆ли поко́итисѧ , и҆ тїи рѣша , в̾ꙁы́иди , и҆ преда́сть б҃ъ въ рꙋ́кꙋ цр҃евꙋ · Рече же иѻ҆сафатъ ни л҄и нѣсть т҄ꙋ пррⷪ‍҇ка гн҃ѧ , е҆ще да ѿ того па́ки въпро́симъ , и҆ рече цр҃ь і҆и̑л҃евъ къ и҆ѻ҆сафа́тꙋ , е҆сть мꙋжъ е҆ді́нъ и҆́м̾же мо́жетъ въпроси́ти г҃а  , н҄о а҆́ꙁъ ненави́жꙋ е҆го , и҆же не прорица́етъ мнѣ бл҃га , н҄о ѕло̀ въ всѐ вре́мѧ е҆го , сїи михе́ѧ сн҃ъ и҆е́мла · Реⷱ‍҇ же и҆ѻ҆сафа́тъ не гл҃и цр҃ю тѣ́мъ ѻ҆бы́чаемъ · И҆ въꙁва̀ цр҃ь і҆и̑левъ е҆ді́ного ѿ е҆внꙋ́хъ , и҆ рече е҆мꙋ , ꙁови в̾бо́рꙁѣ михе́ю сн҃а и҆е́мла , па́ки цр҃ь і҆и̑л҃евъ , и҆ ѻ҆сафа́тъ цр҃ь і҆ѹ́динъ , ѻ҆́ба сѣдѧ́хꙋ на прⷵтлѣ  , ко́ждо и҆ ѻ҆блече́ни красото́ю цр҃ьскою , сѣдѧ́хꙋ же на простра́н̾ствѣ блиⷥ вра́тъ самарїискиⷯ , вс҄и же пррⷪ‍҇цы пррⷪ‍҇чествова́хꙋ преⷣ ни́ми , седекїа б҄о сн҃ъ хана́на , сътвори е҆мꙋ ро́га желѣ́ꙁна , и҆ рече · Сїѧ реⷱ‍҇ г҃ь , тѣми попере́ши сѷрїю , до́ндеже съкрꙋшиши е҆ѧ , вс҄и же пррⷪ‍҇цы та́коже прорица́хꙋ , и҆ гл҃ахꙋ , вꙁы́иди въ рамо́ѳъ галаа́дъ и҆ преспѣва́еши , и҆ преда́стъ и҆хъ въ рꙋ́кꙋ цр҃евꙋ , посо́лъ же и҆де къ ꙁванїю михе́ѧ , рече е҆мꙋ , с҄е словеса̀ всѣхъ пррⷪ‍҇къ е҆ді́нѣми ѹ҆сты бл҃га цр҃еви въꙁвѣща́ютъ . прошꙋ ѹ҆бо и҆ тебѐ да сло́во твое ѿ е҆го не ѹ҆далитсѧ . гл҃и же бл҃га е҆мꙋ , и҆ ѿвѣща михе́ѧ . живе́тъ г҃ь и҆же чт҄о е҆лико рече́тъ мнѣ б҃ъ мо́и с҄е гл҃ю . прїиде б҄о къ цр҃ю . е҆мꙋже цр҃ь рече , михе́ѧ . и҆ти л҄и и҆́мамъ въ рамо́ѳъ галаа́дъ къ бране́нїю , и҆ли поко́ити · К немꙋже то́и ѿвѣща̀ , и҆ꙁы́идете вс҄ѧ бо преспѣва́нїѧ прїидꙋтъ т҄и , и҆ предадꙋтсѧ врагѝ в рꙋ́ки ва́ша . реⷱ‍҇ же цр҃ь е҆мꙋ па́ки . Множи́цею тебе ꙁаклина́ю ѧ҆̀ . да мнѣ не гл҃еши то́кмо , чт҄о и҆́стинно е҆сть въ и҆мѧ гн҃е . и҆ то́и рече . ви́дѣхъ ве́сь і҆и̑л҃ь расточе́нъ въ гора́хъ ꙗ҆́ко ѻ҆́вца беꙁ̾ па́стырѧ · И҆ рече г҃ь , не и҆́мꙋть сїи господи́на , да ѻ҆брати́тсѧ е҆ді́нъ ко́ждо в до́мъ свои в̾ ми́рѣ · И҆ рече цр҃ь і҆и̑л҃евъ къ и҆ѻ҆сафа́тꙋ . ни л҄и рѣхъ тебѣ ꙗ҆́ко не прорицаеⷮ се́и мнѣ ничтоже бл҃га , н҄о ѕл҄о . и҆ рече михе́ѧ , не та́ко слы́шите ѹ҆бо сло́во гн҃е . ви́дѣхъ г҃а сѣдѧ́ща на прⷵтлѣ е҆го , и҆ вс҄и во́и нбⷵныѧ преⷣстоѧ́щи е҆мꙋ ѻ҆деснꙋю и҆ ѻ҆шꙋ́юю · И҆ рече г҃ь кт҄о прельсти́тъ а҆ха́ва цр҃ѧ і҆и̑л҃ева , да вꙁы́идетъ и҆ паде́тъ въ рамо́тѣ галааⷣскомъ . и҆ гл҃аше е҆ді́нъ та́ко , і҆ и́нъ реⷱ‍҇ та́ко . и҆ꙁы́иде дх҃ъ и҆ ста̀ преⷣ гм҃ъ и҆ рече . аⷥ прельщꙋ̀ е҆го , е҆мꙋже г҃ь в̾ чемъ рече прельсти́ши . и҆ то́и ѿвѣща̀ . ѿи̑дꙋ и҆ бꙋ́дꙋ дх҃ъ л̾жи́въ въ ѹ҆ста̀ всⷨѣ пррⷪ‍҇комъ е҆го · Рече же г҃ь прельсти́ши л҄и и҆ премо́жеши л҄и , и҆ꙁы́иди и҆ сътворѝ та́ко · И҆ нн҃ѣ ѹ҆бо с҄е г҃ь дадѐ дх҃ъ л̾жи́въ въ ѹ҆ста̀ всѣмъ прⷪ‍҇рком̾ твои́мъ си́мъ . и҆ г҃ь гл҃алъ е҆сть ѻ҆ тебѣ ѕло̀ . и҆ пристꙋпи́ же седекїѧ сн҃ъ ханаа́на . и҆ ѹ҆да́ри михе́ю в лани́тꙋ . и҆ рече е҆мꙋ кои́мъ пꙋтеⷨ про́иде дх҃ъ гн҃ь ѿ мене е҆же гл҃ати тебѣ · Рече же михе́ѧ . т҄ы то̀ ѹ҆́ꙁриши въ дн҃ь ѻ́нъ . когда̀ входѧ́щъ бꙋ́деши къ ло́жницѣ . ѿ ложница да ѹ҆кры́ешисѧ . повелѣ́ же цр҃ь і҆и̑л҃евъ гл҃ющи въꙁми́те михе́ю и҆ веди́те е҆го къ и҆м̾ми́рꙋ нача́лникꙋ гра́да . и҆ къ и҆а́сꙋ кн҃ѕю сн҃ꙋ цр҃евꙋ . и҆ гл҃ите сїѧ гл҃етъ цр҃ь . поста́вите того в̾ темни́цꙋ . и҆ дади́те е҆мꙋ хлѣ́ба ма́ло , и҆ воды̀ по ѻ҆скꙋ́дꙋ до́ндеже ѻ҆бращꙋсѧ в̾ ми́рѣ рече же михе́ѧ . а҆́ще ѻ҆брати́шисѧ въ ми́рѣ . нѣ́сть г҃ь гл҃алъ мнѣ , и҆ рече · Слы́шите вс҄и лю́дїе . того ради в̾ꙁыиде цр҃ь і҆и̑л҃евъ , и҆ ѻ҆сафаⷮ цр҃ь і҆ѹ́динъ въ рамо́ѳ̾ , и҆ галаа́дъ · Рече же цр҃ь і҆и̑л҃евъ къ и҆ѻ҆сафа́тꙋ . пременѝ на́ мѧ ри́ꙁы твоѧ̀ . и҆ та́ко къ ѻ҆полче́нїю и҆дꙋ̀ . ты же ѻ҆блеци́сѧ в ри́ꙁы моѧ̀ . премени же цр҃ь і҆и̑левъ ри́ꙁы и҆́де къ бра́ни · Цр҃ь же си́рьскїи повелѣ вожеⷨ ко́н̾никъ своиⷯ гл҃ющи . не ѻ҆полча́итесѧ проти́вꙋ ме́ншаго , и҆ли проти́вꙋ бо́льшаго . то́кмо проти́вꙋ само́го цр҃ѧ і҆и̑л҃ева . и҆ бы́сть е҆гда ви́дѣша нача́лницы ко́н̾никоⷨ и҆ѻ҆сафа́та , гл҃аша цр҃ь і҆и̑л҃евъ еⷵ се́и . и҆ ѻбыидо́ша е҆го вою́юще . і҆ѻ҆сафаⷮ же въꙁопѝ къ г҃ꙋ . и҆ г҃ь послꙋша е҆го и҆ ѻ҆брати и҆хъ ѿ него . и҆ бы́сть е҆гда б҄о ви́дѣша вое̑во́ды ко́нникъ ꙗ҆́ко не бы́сть цр҃ь і҆и̑л҃евъ . ѻ҆ста́виша е҆го . слꙋчи́ же сѧ да е҆ді́нъ ѿ людїи стрѣлцꙋ не вѣдꙋщи и҆спꙋстѝ и҆ пораꙁѝ црѧ і҆и̑л҃ева промежꙋ въꙁдыха́нїѧ , и҆ пан̾цы́рѧ и҆ ѻ́нъ поⷣча́шемꙋ свое̑мꙋ рече . ѻ҆братѝ рꙋ́кꙋ твою̀ і҆ и҆ꙁведѝ м҄ѧ ѿ бра́ни ꙗ҆́ко пораже́нъ е҆смь . и҆ сконча́но е҆сть ѻ҆полченїе в̾ дн҃ь то́и , и҆ цр҃ь і҆ил҃евъ б҄ѣ стоѧ̀ в̾ колесни́цы свое́и . проти́вꙋ сирїѻⷨ даⷤ‍ⷷ до́ вечера и҆ ѹⷨре ꙁаходѧщꙋ слн҃цꙋ ·
Глⷡ‍҇а , ѳ҃і · В ъꙁврати́ же сѧ и҆ѻ҆сафа́тъ цр҃ь і҆ѹ́динъ въ до́мъ сво́и ми́рно въ і҆ерⷵлимъ . е҆гоже срѣтѐ е҆вꙋ̀ сн҃ъ а҆на́нїи . ви́дѧщаго и҆ рече к немꙋ . нечести́вꙋ л҄и дае́ши по́мощь . и҆л҄и ненави́димаго ѿ г҃а дрꙋжбꙋ съклада́е̑ши · И҆ рече е҆мꙋ і҆ѹ́е , сего ра́ди не бы́сть на́ тѧ гнѣвъ гн҃ь . ꙗ҆ко и҆́на бл҃га дѣла ѻ҆брѣте́на сꙋть в̾ тебѣ . ꙁанѐ ѿѧ́лъ е҆си кꙋми́ры ѿ ꙁеⷨлѧ̀ і҆ѹ́дины · И҆ и҆спра́вилъ е҆си срⷣце твоѐ въꙁыска́ти г҃а б҃а ѿц҃ъ твои̑х̾ · И҆ всели́сѧ ѹ́бо и҆ѻ҆сафаⷮ въ і҆ерⷵлі́мѣ . па́ки же и҆ꙁыиде к лю́демъ ѿ вирсавїи даже до горы̀ е҆фрѣмлѧ . и҆ въꙁвратѝ и҆хъ къ г҃ꙋ б҃ꙋ ѿц҃ъ свои̑хъ · И҆ поста́ви же сꙋдїѝ ꙁемли въ всѣхъ гра́дѣхъ і҆ѹ́диныхъ ꙁапа́систыхъ по кое̑мꙋждо мѣстꙋ . и҆ повелѣ сꙋдїаⷨ ви́дите рече чт҄о творитѐ . не б҄о чл҃ческїи сътвори́те сꙋдъ , н҄о гн҃ь . и҆ чт҄о е҆ли́ка же сꙋ́дите , въ ва́съ преи̑ꙁбꙋдетъ · И҆ да бꙋ́детъ стра́хъ гн҃ь с ва́ми при́сно . и҆ съ любле́нїемъ всѧ твори́те · Нѣсть б҄о преⷣ гм҃ъ бм҃ъ нашимъ беꙁако́нїе . ниже дивле́нїѧ лицꙋ̀ . ни прїѧ́ти м̾ꙁды̀ · Въ і҆ерⷵли́мѣ же поста́ви и҆ѻ҆сафа́тъ левѷты и҆ сщ҃енницы , и҆ нача́лники ѻ҆би́телемъ ѿ і҆и̑л҃ѧ . да сꙋдъ и҆ ве́щ̾ гн҃ю сꙋ́дѧтъ жи́телемъ въ і҆ерⷵлі́мѣ повелѣ же и҆мъ гл҃ющи . та́ко дѣлаи̑те въ стра́сѣ гн҃и , и҆ вѣрнѣ , и҆ срⷣцемъ съвръше́нымъ · Всѧ́кꙋю вещь и҆же прїидетъ к ва́мъ бра́тїи ва́шихъ . и҆же ѻ҆бита́ютъ въ́ градѣхъ и҆хъ . промежꙋ кро́вїю кро́вь гдѣ коли́же въпроше́нїе бꙋдетъ ѿ ꙁако́на ѿ ꙁа́повѣди . ѿ чи́новъ ѿ ѻ҆правда́нїи покажи́те и҆мъ да не съгрѣша́ютъ гв҃и . и҆ не прїидетъ ꙗ҆́рость на ва́съ и҆ на бра́тїю ва́шꙋ . та́ко б҄о дѣ́лающе не съгрѣшитѐ . а҆марїѧ́ же сщ҃енникъ а҆рхїе̑ре́и ва́ш̾ . сїи же къ б҃ꙋ преⷣстоѧ́ти преⷣста́неⷮ · И҆ па́ки ꙁавадїѧ сн҃ъ и҆ꙁма́ель . и҆же е҆сть во́жъ въ домꙋ̀ і҆ѹ́динѣ , и҆же къ цр҃евꙋ чи́нꙋ преⷣстои́тъ . и҆ кни́жники левѷты преⷣ ва́ми , ѹ҆крѣпи́тесѧ и҆ дѣла́ите любѧ́щи , и҆ бꙋдетъ г҃ь с ва́ми въ бл҃гихъ ·
Глⷡ‍҇а , к҃ · По си́х же прїидо́ша сн҃ове моа́вли , и҆ сн҃ове а҆м̾мо́ни , и҆ с ни́ми ѿ а҆м̾мони́тъ , къ и҆ѻ҆сафа́тꙋ на ѻ҆полче́нїе , прїидо́ша же по слы̀ и҆ скаꙁа́ша и҆ѻ҆сафа́тꙋ гл҃ющи . и҆де́тъ проти́вꙋ тебѐ вели́ко мно́жество ѿ тⷯѣ мѣстъ и҆же ꙁамо́рїѧ сꙋть и҆ ѿ сѵрїѧ . и҆ с҄е състо́ѧтсѧ въ а҆сан̾ѳама́рѣ и҆же е҆сть и҆е̑н̾га́д̾ди . и҆ѻ҆сафа́тъ же стра́хомъ ѹ҆страше́нъ , всего себѐ въдасть къ моле́нїю г҃а . и҆ проповѣда по́стъ въ все́и і҆ѹ҆де́и · И҆ собра́нъ же е҆сть і҆ѹ́да къ моле́нїю г҃а . н҄о и҆ вс҄и ѿ посадовъ свои̑хъ прїидо́ша къ ѹ҆моле́нїю е҆го · Є҆гда́ же ста́ше и҆ѻ҆сафа́тъ въ среди наро́да і҆ѹ́ды въ і҆ерⷵлі́мѣ в домꙋ̀ гн҃и предъ дворо́мъ скѷнїи , и҆ рече · Ги҃ бж҃е ѿц҃ъ нашихъ , не ты̀ л҄и е҆си б҃ъ на нб҃си го́рѣ . и҆ властвꙋ́еши всѣми црⷵтвы ꙗ҆ꙁы́къ . и҆ в рꙋкꙋ твою е҆сть крѣпость и҆ си́ла . никто́же тебѣ мо́жетъ сꙋпроти́витисѧ , ни л҄и ты̀ е҆си б҃ъ нашъ и҆скорени́выи вс҄ѧ живꙋщаѧ в ꙁемлѝ се́и , предъ людмѝ твои́ми і҆и̑л҃емъ · И҆ да́лъ е҆си е҆ѧ̀ сѣмени а҆вра́млю въꙁлю́бленомꙋ твое̑мꙋ въ вѣки . и҆ всели́ша же сѧ на не́и , и҆ ѹ҆строи́ша в не́и ст҃ительство и҆́мени твое̑мꙋ гл҃ющи · А҆ще нападꙋтъ на́ ны ѕла́ѧ . мечь и҆ сꙋд̾ и҆ гꙋби́тельство и҆ гла́дъ , ста́немъ предъ до́момъ симъ преⷣ тобо́ю , ꙗ҆́ко въꙁва́но е҆сть и҆́мѧ твое в домꙋ̀ сеⷨ и҆ въꙁопїемъ к тебѣ . ѿ ско́рбеи нашихъ , и҆ ѹ҆слы́ши и҆ сп҃си насъ · И҆ нн҃ѣ ѹ҆бо се сн҃ове а҆ммони , и҆ моавли , и҆ гора̀ сеи́ръ , сквоꙁе нѧ́же не и҆ꙁво́лилъ е҆си і҆и̑л҃ю да проидꙋтъ , когда и҆схожа́хꙋ ѿ е҆гѷпта , н҄о ѹ҆клони́шасѧ ѿ ни́хъ , и҆ не ѹ҆би́ша иⷯ и҆ с҄е сїи ѿ сꙋпроти́въ дѣлаю̑тъ , и҆ насилꙋ́ютсѧ и҆ꙁгони́ти насъ ѿ ѻ҆дръжа́нїѧ нашего е҆же преда́лъ е҆си намъ бж҃е нашъ · Сего ради не сꙋди́ши и҆хъ , въ насъ б҄о нѣсть толи́ка крѣпость , да мо́жемъ семꙋ̀ мно́жествꙋ съпроти́вити . е҆же нападѐ на́ ны , н҄о и҆ не вѣмы чт҄о съдѣла́ти , и҆́мамы и҆мъ , н҄о ѻ҆́чи наши ѹ҆правлѧ́емъ к тебѣ , и҆ вс҄ѧ і҆ѹ҆де́а стоѧ́ше преⷣ гм҃ъ , и҆ ча́да и҆хъ , и҆ же́ны и҆хъ · Бѣ же и҆ѻ҆ꙁїи́ль сн҃ъ ꙁаха́рїи̑нъ , сн҃овъ ване́ѧ , сн҃овъ е҆гїиль сн҃овъ маѳа́нїѧ левѷтина , ѿ сн҃овъ а҆са́фовъ , на не́мже бы́сть дх҃ъ гн҃ь въ среди наро́да и҆ рече , вънмите весь і҆ѹ́да , і҆ и҆же ѻ҆бита́ете въ і҆ерⷵли́мѣ . и ты̀ цр҃ь і҆ѻ҆сафа́тъ · Сїѧ рече г҃ь ва́мъ , не хо́щꙋ не бо́итесѧ ни ѹ҆жаса́итесѧ сего мно́жества наро́да . нѣсть б҄о ва́ше ѻ҆плъче́нїе н҄о бж҃їе . ꙁаѹ́тра и҆дѣте проти́вꙋ иⷯ , и҆сходѧ́щи б҄о сꙋть по щѣ́ли и҆́менем̾ а҆ви́съ , и҆ ѻ҆брѧ́щете и҆хъ на вер̾хъ пото́ка и҆же е҆сть противꙋ пꙋстыни і҆е̑рꙋи́ль . не б҄о бꙋдетъ ва́мъ и҆же вое̑ва́ти , н҄о то́кмо съ ѹ҆пова́нїемъ сто́ите , и҆ ѹ́ꙁрите по́мощъ гн҃ю на ва́съ . і҆ѹ́да і҆ерⷵлі́мъ не боитесѧ ни ѹ҆жаса́итесѧ , ꙁаѹ́тра и҆ꙁыитѝ проти́вꙋ и҆хъ , и҆ г҃ь с ва́ми · И҆ѻ҆сафа́тъ ѹ҆бо і҆ѹ́да и҆ вс҄и ѻ҆бита́ющеи въ і҆ерⷵлі́мѣ падо́ша просте́рти на́ ꙁемлю преⷣ гм҃ъ и҆ поклони́шасѧ гв҃и · Па́ки левѷти ѿ сн҃овъ каа́ѳовъ въста́ша , и҆ ѿ сн҃овъ кор̾ре́ѻвъ хвали́ти г҃а б҃а і҆и̑л҃ева гла́сомъ великомъ въ высотꙋ̀ . и҆ ѹ́трѣ въста́ша ра́но і҆ и҆ꙁыдо́ша въ пꙋсты́ню ѳекꙋ́е . и҆ вънегда и҆сходи́ти и҆мъ , ста́въ и҆ѻ҆сафа́тъ по́средѣ и҆хъ и҆ въꙁопѝ и҆ реⷱ‍҇ . ѹ҆слы́шите м҄ѧ мꙋжи і҆ѹ́дины , и҆ всѝ ѻ҆бита́ющїи въ і҆ерⷵлі́мѣ . вѣрꙋите въ г҃а б҃а вашего , и҆ ѹ҆вѣри́тесѧ , вѣрꙋите прⷪ‍҇рком̾ е҆го , и҆ вс҄ѧ прїидꙋтъ преспѣва́ющи , и҆ съвѣтова̀ съ людмѝ , и҆ поста́ви ѱал̾мопѣвци , и҆ хвалѧ́щихъ и҆сповѣда́тисѧ и҆ хвали́ти , ст҃аѧ , вънегда̀ и҆ꙁыити проти́вꙋ си́лы · И҆ гл҃ахꙋ и҆сповѣда́итесѧ гв҃и ꙗ҆́ко бл҃гъ ꙗ҆́ко въ вѣки млⷵть е҆го . е҆гда́ же нача́ша хвале́нїѧ і҆ и҆сповѣда́нїѧ , ѻ҆братѝ г҃ь вое̑ва́ти сн҃овомъ а҆м̾мо́нимъ на моа́ва и҆ горꙋ̀ сїи́ръ . и҆ꙁъшеⷣшихъ да ѻ҆полча́ютсѧ проти́вꙋ і҆ѹ́ды , и҆ пораже́ни сꙋть . и҆же сн҃ове а҆м̾мо́ни и҆ моа́вли въста́ша сꙋпроти́вꙋ ѻ҆бита́ющиⷯ въ горѣ сїи́ри , да побїюⷮ и҆х̾ и҆ съкрꙋшаⷮ , и҆ ꙗ҆́ко сконча́ша на ѻ҆бита́ющиⷯ въ сїи́ре · Па́ки ѻ҆браще́ни проме́жꙋ собо́ю и҆сѣчахꙋсѧ ранами · И҆ѹ́да же прїиде на соꙁира́нїе ѿ пꙋсты́ни , и҆ въꙁрѣ и҆ ви́дѣ мно́жество , и҆ с҄е вс҄и ме́ртвы па́дше на́ ꙁемлю . ниже бы́ти кое̑го и҆же сме́рти мо́глъ ѹ҆и̑тѝ · И҆ и҆ꙁы́иде и҆ѻ҆сафа́тъ и҆ вс҄и лю́ди с ни́мъ къ и҆ꙁнѧ́тїю и҆ съвлаче́нїю ме́ртвыхъ · ѻ҆брѣто́ша же скота̀ мно́го и҆ ѻ҆дежа , и҆ коры́сти , и҆ съсꙋды предража́иша , и҆ въсхити́ша въ нихъ · И҆ бы́ша събира́юще коры́сти , по трѝ дн҃и , ꙗ҆́ко многи бѧ́хꙋ . дн҃ѧ же четве́ртаго собра́хꙋсѧ въ ѹ́доль блⷵвенїѧ . и҆б҄о тꙋ̀ блⷵвиша г҃а · Сего ра́ди проꙁва́ша мѣсто т҄о ѹ́доль блⷵвенїа , даже до сего дн҃е , ѻ҆братишасѧ вс҄и мꙋжи і҆ѹ́дины , въ і҆ерⷵли́мъ . и҆ѻ҆сафа́тъ во́жъ и҆хъ съ весе́лїемъ вели́кимъ · Того ради чт҄о да́сть иⷨ г҃ь ра́дость ѿ вра́гъ и҆х̾ и҆ внидо́ша же въ і҆ерⷵли́мъ съ ѱалтырѧми и҆ гꙋсльми и҆ трꙋба́ми въ до́мъ гн҃ь . и҆ бы́сть стра́хъ гн҃ь на вс҄ѧ црⷵтва ꙁе́м̾скаѧ , е҆гда слы́шати иⷨ ꙗ҆́ко ѻ҆полъчи́сѧ г҃ь сꙋпроти́вꙋ враго́в̾ і҆и̑л҃евыхъ · Ѹ҆поко́и же сѧ црⷵтво и҆ѻсафатово . и҆ въꙁда́сть е҆мꙋ г҃ь ми́ръ по ѻ҆́крⷵтъ . и҆ црⷵтвова̀ и҆ѻ҆сафаⷮ на і҆ѹ҆де́и сы́и . л҃е лѣтъ , е҆гда̀ цр҃ьство прїѧ̀ · И҆ к҃е , лⷮѣ , црⷵтвова̀ въ і҆ерⷵли́мѣ · И҆ и́мѧ ма́тери е҆го а҆ꙁꙋ́ва дщ̑и сал̾лїи́на . и҆ хожда́ше въ пꙋти ѿц҃а свое̑го а҆́ссы ·̾ И҆ не ѹ҆клони́сѧ ѿ него творѧ́ше и҆же ѹ҆го́дна бѧ́хꙋ преⷣ гм҃ъ . ѻ҆ба́че вы́шнѧѧ не и҆ꙁѧ́лъ , и҆ е҆ще лю́дїе не ѹ҆пра́виша срⷣца свое̑го къ г҃ꙋ б҃ꙋ ѿц҃ъ свои̑хъ . и҆ про́чаѧ же дѣѧ́нїѧ и҆ѻ҆сафатова прь́ваѧ и҆ послѣднѧѧ , с҄е пи́сана сꙋть въ словесеⷯ і҆ѹ́ѧ сн҃а а҆нанїи́на , и҆же написа̀ кни́гꙋ цр҃еи і҆и̑л҃евъ · И҆ посемъ нача̀ прїѧтельство и҆ѻ҆сафа́тъ , цр҃ь і҆ѹ́динъ . съ ѻ҆хоꙁїею цр҃емъ і҆и̑л҃евыⷨ . и҆ ѻ҆нъ беꙁаконова̀ . сего ра́ди , е҆же сътворѝ ѿи̑тѝ къ немꙋ , да сътворѧ́тъ кораблѝ и҆же и҆дꙋтъ въ ѳарси́съ . и҆ сътвори́шаⷤ‍ⷷ во́иско морско́е въ а҆ꙁїѻ́нъ гаверъ · Прⷪ‍҇рчествова́ же е҆лїеꙁе́ръ сн҃ъ додїа́ ѿ мареси́са на и҆ѻ҆сафа́та гл҃ющи , и҆же и҆мѣлъ е҆си любо́вь съ ѻ҆хоꙁїею пораꙁѝ г҃ь лю́ди твоѧ̀ . и҆ съкрꙋшѝ кораблѧ̀ твоѧ̀ . и҆ не можа́ше пои̑тѝ въ ѳарси́съ ·
Глⷡ‍҇а , к҃а · И ѹ҆спе і҆ѻ҆сафаⷮ съ ѿц҃ы свои̑ми , и҆ погребе́нъ е҆сть с ни́ми въ́ градѣ двⷣвѣ . црⷵтвова же і҆ѻ҆ра́мъ сн҃ъ е҆го с него̀ мѣ́сто . и҆же и҆мѣ бра́тїю сн҃ы і҆ѻ҆сафа́товы ѿц҃а свое̑го , ѕ҃ . а҆ꙁарїю , і҆ и҆и́лѧ , и҆ ꙁаха́рїю , и҆ а҆ꙁа́рїю , и҆ ми́хаи̑лѧ , и҆ сафа́тїю · Вс҄и сїи сн҃ве , і҆ѻ҆сафа́товы цр҃ѧ і҆ѹ́дина и҆ да́сть же и҆мъ ѿц҃ъ иⷯ мно́ги да́ры , сребра̀ и҆ ꙁла́та . и҆ ѻ҆рꙋжїѧ съ гра́ды ꙁапаси́стыми въ і҆ѹ҆деѝ . и҆ црⷵтво же предаде і҆ѻ҆ра́мꙋ , того̀ ради и҆же се́й бысть прьве́нецъ . и҆ воста́ же і҆ѻраⷨ на црⷵтво е҆го . и҆ ѹ҆крѣпи́сѧ и҆ꙁбѝ всю̀ братїю свою̀ мече́мъ . и҆ нѣ́кои̑хъ ѿ нача́лникъ і҆ѹ́динъ · Трѝдесѧⷮ и҆ дво́ю лѣтъ сыи і҆ѻ҆ра́мъ . е҆гда̀ нача̀ црⷵтвова́ти . и҆ ѻ́смь лⷮѣ црⷵтвова въ і҆ерⷵли́мѣ , и҆ ходи́ же въ пꙋте́хъ црⷵтва і҆и̑л҃ева , ꙗ҆́ко съдѣ́ла домъ а҆ха́вль . дщ̑и бо а҆ха́влѧ бысть жена̀ е҆го , и҆ сътворѝ ѕло́е преⷣ гм҃ъ , и҆ не хотѣ же г҃ь и҆скорени́ти до́мꙋ двд҃ва ра́ди ꙁавѣта и҆же ꙁавѣща̀ съ дв҃доⷨ , и҆ ꙗ҆коже да да́сть е҆мꙋ свѣти́лникъ , и҆ сн҃омъ е҆го въ всѧ́ко вре́мѧ · Въ дн҃еⷯ ѻ҆́нѣхъ ѿвръжесѧ е҆до́мъ не бы́ти поⷣрꙋ́ченъ і҆ѹ́дѣ , и҆ поста́ви себѣ цр҃ѧ , е҆гда же прои́де і҆ѻ҆ра́мъ съ нача́лники свои̑ми и҆ всимѝ ко́нники и҆же бѣхꙋ с ниⷨ , и҆ воста но́щїю и҆ пораѕѝ е҆до́мъ и҆же ѻ҆бы́иде ѻ҆́крⷵтъ е҆го · И҆ нача́лникъ колесни́чныхъ е҆го , и҆ ѿбѣго́ша лю́дїе в̾ селе́нїѧ и҆хъ , и҆ ѿвръжесѧ е҆до́мъ , да не бꙋдеⷮ поⷣ вла́стїю і҆ѹ́диною , даже до дн҃е сего̀ · Того б҄о вре́мени и҆ ло́вна ѿи̑дѐ да не бꙋдет̾ поⷣ рꙋкꙋ е҆го , ꙁанѐ ѻ҆ста́ви г҃а б҃а ѿц҃ь свои̑хъ . н҄о наи̑паче се́и̑ вы́шнѧа съдѣлалъ е҆сть въ́ градѣхъ і҆ѹ́диныⷯ · и҆ блꙋди́ти сътворѝ ѻ҆битающиⷯ въ і҆ерⷵлимѣ · И҆ прельсти і҆ѹ́дꙋ , и҆ прїиде к немꙋ писа́нїе ѿ и҆лїѝ прⷪ‍҇рка гл҃ѧ . сїѧ рече г҃ь б҃ъ дв҃да ѿц҃а твое̑го . ꙗ҆́ко не ходи́лъ е҆си в пꙋтѝ і҆ѻ҆сафа́та ѿц҃а твое̑го , и҆ въ пꙋтехъ а҆́ссы цр҃ѧ і҆ѹ́дина . н҄о ходи́лъ е҆си въ пꙋтехъ цр҃еи і҆и̑л҃евыхъ . и҆ блꙋди́ти сътворилъ е҆си і҆ѹ́дꙋ . и҆ ѻ҆бита́ющихъ въ і҆ерⷵлимѣ , ꙗ҆́ко съблꙋ́ди до́мъ а҆ха́вовъ . и҆ бра́тїю твою̀ доⷨ ѿц҃а твое̑го , лꙋчши тебѐ поби́лъ е҆си · Се г҃ь пораꙁи́тъ т҄ѧ ꙗ҆́ꙁвою вели́кою съ люⷣми твои̑ми · И҆ сн҃овъ твои̑хъ , и҆ же́нъ твои̑хъ . и вс҄ѧ ѹ҆крашенїѧ твоѧ̀ . ты́ же и҆ꙁнемо́жеши строптивою бо́леꙁнїю чрева . до́ндеже и҆ꙁыидꙋтъ внꙋтрънѧѧ твоѧ̀ ѿ дн҃їи до дн҃и , и҆ въꙁдви́же г҃ь сꙋпроти́вꙋ на і҆ѻ҆ра́ма и҆ноплеме́нники и а҆ра́вовъ , и҆ мꙋ́рины , ѿ е҆фїѻ́пїѧ . и҆ въꙁыидо́ша въ ꙁемлю і҆ѹ́динꙋ и҆ премого́ша е҆ѧ , и҆стръго̀ ша же вс҄ѧ съкро́вища и҆же ѻ҆брѣто́ша въ домꙋ цр҃евѣ . найпаче же сн҃овъ е҆го , и҆ дще́ри е҆го и҆ жены е҆го · И҆ не ѻ҆ста́сѧ е҆мꙋ сн҃ъ тоⷦ‍҇мо і҆ѻ҆хаⷥ меншїи сн҃овъ е҆го . и҆ наⷣ всѣми си́ми пораѕѝ е҆го г҃ь . чре́ва бо́леꙁнїю неи̑сцѣ́лною . е҆гда же ѿ дн҃їи въ дн҃ь , и҆ е҆гда̀ прїиде чаⷵ дн҃їи . дв҄а дн҃и і҆ и҆ꙁы́де чре́во е҆го съ бо́леꙁнїю , и҆ ѹ́мре въ раꙁ̾слабленїи лю́томъ · И҆ не сътвори́ша е҆мꙋ лю́ди по ѻ҆бы́чаю сож̾женїа слꙋжбы ꙗ҆ко творѧхꙋ большиⷨ своиⷨ , и҆ л҃в , лѣтъ бысть е҆гда̀ црⷵтвова́ти нача̀ . и҆ и҃ , лѣтъ црⷵтвова̀ въ і҆ерⷵли́мѣ . ходи же непра́во и҆ погребо́ша е҆го въ́ градѣ дв҃двѣ . ѻ҆баче не въ гро́бѣ црⷵкомъ ·
Глⷡ‍҇а , к҃в · Поста́ви же ѻ҆бита́ющїи і҆ерⷵлі́мꙋ ѻ҆хоꙁїю сн҃а е҆го ме́ншаго цр҃ѧ в него мѣсто . всѝ б҄о бо́лше роⷣнїи и҆же прежде е҆го бѣхꙋ ѹ҆би́ша раꙁбо́иницы а҆раⷡ‍҇скїѝ и҆же напада́хꙋ гра́ды црⷵтвова ѻ҆хоꙁїѧ сн҃ъ і҆ѻ҆рамовъ цр҃ь і҆ѹ́диⷩ‍҇ , м҃в , лѣтъ . бысть ѻ҆хоꙁїѧ е҆гда̀ црⷵтвовати нача̀ . и҆ е҆ді́но лѣто цр҃ьствова въ і҆ерⷵли́мѣ · И҆ и́мѧ мт҃ри е҆го гоѳолїѧ дщ̑и марїѧ̀ . н҄о и҆ се́й ходи́лъ е҆сть по пꙋтѝ до́мꙋ а҆ха́влѧ . мт҃и б҄о е҆го б҄ѣ совѣща́ющи да грѣшиⷮ и҆ сътвори́ лꙋка́вое преⷣ гм҃ъ , ꙗ҆́ко домъ а҆ха́вовъ . сїи б҄о быша е҆мꙋ совѣтницы · По см҃рти же ѿц҃а е҆го въ погꙋбленїе е҆го . ходи б҄о в̾ совѣте иⷯ . и҆ по́иде съ і҆ѻ҆ра́момъ сн҃омъ а҆хавовыⷨ цр҃еⷨ і҆и̑л҃выⷨ на́ брань . проти́вꙋ аꙁайлю цр҃ѧ сѷрьска въ рамо́ѳъ галааⷣскїи . и҆ ѹ҆рани́ша стрелъцы і҆ѻ҆ра́мовы . и҆ въꙁвратисѧ и҆ѻ҆ра́мъ да и҆сцѣлиⷮсѧ въ і҆е̑срае̑ль ѿ ра́нъ . и҆́миже рани́ша еⷢ‍҇ сѷрѧне в рамо́ѳѣ . внегда̀ бра́тисѧ е҆мꙋ съ а҆ꙁаи́лемъ цр҃емъ сѷръскиⷨ · Ѡ҆хоꙁїѧ же сн҃ъ і҆ѻ҆рамль цр҃ь і҆ѹ́диⷩ‍҇ . сни́де да посѣтитъ і҆ѻ҆ра́ма сн҃а а҆хаа́ꙁова въ і҆е̑срае̑ль раꙁболѣ бо сѧ . во́лѧ б҄о бысть бж҃їѧ проти́вꙋ ѻ҆хоꙁїѝ . да прїиде къ і҆ѻ҆ра́мꙋ . и҆ е҆гда̑ и҆ꙁыити е҆мꙋ , и҆ꙁы́иде с ни́мъ і҆ѻ҆раⷨ противꙋ і҆и̑ѹ́ѧ сн҃а а҆месїина . е҆гоже пома́ꙁа г҃ь въ домъ а҆хавовъ . и҆ бысть ꙗ҆́ко ѿмъсти і҆и̑ѹ́е домꙋ а҆ха́влю , и҆ ѻ҆брѣте нача́лникы і҆ѹ́дины . и҆ сн҃оⷡ‍҇ и҆ бра́тїю ѻ҆хоꙁїинꙋ , и҆ слꙋжащихъ ѻ҆хоꙁїѝ и҆ ѹ҆бѝ иⷯ · И҆ ѹ҆бѝ і҆и̑ѹ́е и҆ѻ҆ра́ма и҆ бѣжа ѻ҆хоꙁїѧ . и҆ рече і҆и̑ѹ́е , е҆же въꙁыска́ти ѻ҆хоꙁїю , и҆ ꙗ҆́ша е҆го врачꙋ́ющасѧ в̾ самарїи . и҆ приведоша е҆го къ і҆ѹ́еви , и҆ ѹ҆бѝ е҆го , и҆ погребо́ша е҆го , рѣша б҄о ꙗ҆́ко сн҃ъ і҆ѻ҆сафа́товъ е҆сть . и҆же вꙁыска̀ г҃а всѣмъ срⷣцем̾ е҆го . и҆ не бысть в домꙋ̀ ѻ҆хоꙁїине крѣпости ѻ҆ црⷵтве е҆же цр҃емъ быти кое̑мꙋ̀ · И҆ гоѳолїѧ мт҃и ѻ҆хоꙁїина ви́дѣ ꙗ҆́ко мр҃твъ бысть сн҃ъ еѧ̀ . і҆ и҆ꙁги́бе сѣмѧ цр҃ьско в̾ домꙋ̀ і҆ѹ́дине · И҆ѻ҆саве́ѳъ же дщ̑и цр҃ева въста́вши та́и , и҆ ѹ҆кра́де і҆ѻ҆а́сса сн҃а ѻ҆хоꙁїина ѿ среди сн҃овъ цр҃ьскихъ е҆гда̀ ѹ҆бивахꙋ и҆хъ · И҆ съкры е҆го с кормилице́ю е҆го в хра́мѣ постелнⷨѣ · А҆ и҆ѻ҆савеⷴ‍҇ и҆же съкры е҆го б҄ѣ дщ̑и цр҃ѧ и҆ѻ҆раⷨлѧ · Сестра̀ ѻ҆хоꙁїина , жена же і҆ѻ҆да́ѧ а҆рхїере́ѧ . и҆ того ради гоѳолїѧ не ѹ҆бѝ е҆го · И҆ бысть с ни́ми в̾ домꙋ бж҃їи съкрытъ , ѕ҃ , лѣтъ . и҆ црⷵтвова̀ гоѳолїѧ на ꙁемлѝ въ лѣта тїѝ ·
Глⷡ‍҇а , к҃г · Въ лѣто же сеⷣмое , ѹ҆крѣпи́сѧ і҆ѻ҆да́и . прїѧтъ соⷮники и҆ а҆ꙁарїю и҆же е҆сть сн҃ъ і҆ѻ҆роа́мль , і҆ и҆ꙁма́елѧ сн҃а і҆ѻ҆на́нѧ , и҆ а҆ꙁа́рїю сн҃а ѻ҆ви́дова , и҆ а҆масїю сн҃а а҆даи̑е̑ва , і҆ е҆лисафа́на сн҃а ꙁахарїина , и҆ внїиде с ни́м̾ в до́мъ гн҃ь · И҆же ѻ҆бходѧще і҆ѹ҆де́ю собрахꙋ левѷты ѿ всѣхъ гра́довъ и҆ѹ́диныхъ , и҆ нача́лницы ѻ҆би́телеи і҆и̑л҃евыⷯ · И҆ прїидоша въ і҆ерⷵлиⷨ , и҆ ꙁавѣщаша вс҄и събра́вшисѧ , ꙁавѣт̾ цр҃ьскїи , в̾ домꙋ̀ бж҃їи и҆ покаꙁа и҆мъ цр҃ѧ , рече же к нимъ і҆ѻ҆да́и , с҄е сн҃ъ цр҃евъ да въцр҃итсѧ . ꙗ҆ко гл҃алъ е҆сть г҃ь на домъ двд҃въ . и҆ с҄е е҆сть слово е҆же сътвори́сте нн҃ѣ . тре́тїа часть ѿ васъ да и҆ꙁыидетъ въ сꙋбо́тꙋ сщ҃ен̾никовъ и҆ левѷтовъ и҆ въ вра́та вхоⷣныѧ . и҆ третїѧ часть къ домꙋ̀ цр҃евꙋ , и҆ тре́тїѧ ча́сть къ вра́томъ среⷣним . и҆ вс҄и прочїи лю́дїе да бꙋдⷮꙋ въ дворѣхъ до́мꙋ гн҃ѧ · Никтоже и҆́нъ да вни́детъ въ до́мъ гн҃ь . Токмо сщ҃ен̾ницы и҆ левѷти і҆ и҆же слꙋжаⷮ ѿ левѷтъ . тїи то́кмо вни́дꙋтъ ꙗ҆́ко ѻ҆сщ҃ен̾ни сꙋть , и҆ вс҄и про́чїи лю́дїе въꙁдръжаⷮ стра́жꙋ гн҃ю · Левѷти же ѻ҆быидꙋтъ цр҃ѧ  , и҆мѣющи е҆ді́нъ ко́ждо ѻ҆рꙋжїа своѧ въ рꙋкꙋ свое̑ю̀ . и҆ а́ще кт҄о въходѧщъ бꙋдеⷮ въ цр҃ковъ да ѹ҆бїетсѧ . и бꙋдꙋтъ же съ цр҃емъ въходѧ́щеи і҆ и҆сходѧщеи с ниⷨ сътвори́ша б҄о левѷти и҆ весь і҆ѹ́да . по вс҄ѧ и҆же повелѣ і҆ѻ҆да́и жрецъ . и҆ прїѧ́ша кождо мꙋ́жы и҆же подъ ни́ми бѣ́хꙋ . ѿ нача́ла сꙋботы , и҆ до и҆схода сꙋботы . ꙁане не раꙁорѝ и҆ѻ҆дае жреⷰ‍҇ слꙋ́жбы по всѧ̀ дн҃и ѹ҆чине́ное · дасть і҆ѻ҆да́е сщ҃енникъ со́тникомъ , по чи́нꙋ поста́вленымъ , ме́чи и҆ щи́ты , и҆ бро́нѧ цр҃ѧ дв҃да ꙗ҆́же ѻ҆сщ҃а в домꙋ̀ гн҃и . и҆ поста́ви же вс҄и лю́ди дръжа́щїи ме́чи ѻ́стры ѿ десны́а страны̀ цр҃кви , даже до лѣ́выѧ страны̀ цр҃кви ѻ҆лтарѧ̀ и҆ домꙋ цр҃ева ѻ҆крⷵтъ . і҆ и҆ꙁведо́ша сн҃а цр҃ева . и҆ наложи́ша е҆мꙋ дїадимꙋ и҆ свѣдѣтельство ꙁако́нꙋ и҆ поста́виша е҆го ц҃реⷨ и҆ пома́ꙁа е҆го і҆ѻ҆да́и жрецъ , и҆ сн҃ове е҆го и҆ воꙁопи́ша е҆мꙋ и҆ реко́ша . живѝ цр҃ю . и҆же е҆гда̀ ѹ҆слы́ша гоѳолїѧ глаⷵ людїи текꙋщиⷯ і҆ и҆сповѣда́ющиⷯ и҆ хвалѧ́щихъ цр҃ѧ . и҆ вни́де къ цр҃ю въ цр҃квъ гн҃ю . і҆ е҆гда же ви́дѣ цр҃ѧ стоа́ща на степе́ни е҆го восхо́да , начаⷧ‍҇ницы же и҆ народи ѻ́крⷵтъ е҆го . всѝ лю́дїе ꙁеⷨстїи радꙋю̑щисѧ и҆ ꙁвꙋча́хꙋ трꙋ́бы . и҆ пою́щиⷯ въ ѻ҆рга́ны мꙋсикїю и҆ хвалѧ́щиⷯ хва́лꙋ · Растерꙁаⷤ‍ⷷ ри́ꙁы своа гоѳолїа и҆ въꙁопї и҆ рече . ловле́нїе ловленїе . и҆ꙁыиде же і҆ѻ҆да́и а҆рхїере́и къ сотникомъ и҆ нача́лникомъ во́иномъ рече иⷨ . и҆ꙁведѣте ю҆̀ во́нъ цр҃кви і҆ и҆ꙁыидѣте въ слⷣѣ е҆ѧ̀ , и҆ да ѹ҆бїетсѧ внѣ мечемъ . повелѣ б҄о сщ҃ен̾никъ да не ѹ́мретъ в̾ домꙋ̀ гн҃и . и҆ да́ша е́й поко́и на мало до́ндеже вънидо́ша въ вра́та ко́нниⷦ‍҇ до́мꙋ цр҃ева . ѹ҆би́ша е҆ѧ̀ т҄ꙋ · И҆ ꙁавѣща̀ и҆ѻ҆да́и ꙁавѣтъ проме́жꙋ е҆го всѣхъ лю́дїи и҆ цр҃ѧ . даб҄ы бы́ли лю́дї гн҃ѧ · И҆ внидо́ша же вс҄и лю́дїе ꙁемлѧ̀ в̾ до́мъ ваа́ловъ и҆ раꙁориша е҆го , и҆ ѻ҆лта́ри е҆го і҆ и҆до́лы е҆го съкрꙋши́ша и҆ матѳа́на же жерца̀ ваа́лова ѹ҆би́шⷶ преⷣ ѻ҆лта́ремъ е҆го · И҆ нача̀ і҆ѻ҆да́и жрецъ дѣ́ла въ домꙋ̀ гн҃и . поⷣ рꙋ́кꙋ сщ҃е́нниковъ и҆ левѷтовъ . и҆ поста́ви повсѧ̀дн҃евное слꙋженїе жер̾цевъ , и҆ левѷтовъ . и҆́хже раꙁдѣли дв҃дъ въ домꙋ̀ гн҃и , и҆ се́й принесе вс҄ѧсъж̾женїѧ гв҃и . ꙗ҆́ко пи́санно е҆сть въ ꙁако́нѣ моѷсїѻ́вѣ · Въ ра́дости и҆ пѣнїѝ , по расмотренїю двд҃вꙋ . и҆ поста́виша же две́рники въ вра́тѣхъ до́мꙋ гн҃ѧ . и҆ да не вни́деⷮ в ню̀ нечи́стъ въ всѧ́кои вещи · И҆ прїѧ̑ша же сотъники и҆ крѣпкїѧ мꙋж́а , и҆ нача́лники людїи , и҆ всѝ лю́дїе ꙁемлѝ . и҆ сътвори́ша сни́ти цр҃ю ѿ до́мꙋ гн҃ѧ . и҆ въни́де по́средѣ вра́тъ внꙋтрънихъ въ до́мъ цр҃евъ . и҆ посади́ша е҆го на прⷵтлѣ цр҃ьстѣмъ · И҆ въꙁвесели́ша же сѧ вс҄и лю́дїе ꙁемъстїи . и҆ граⷣ ѹ҆поко́исѧ . и҆ гоѳолїѧ ѹ҆бїена е҆сть мече́мъ ·
Глⷡ‍҇а , к҃д · Сеⷣмь лѣтъ б҄ѣ і҆ѻ҆а́съ е҆гда̀ црⷵтвовати нача̀ . м҃ лⷮѣ , црⷵтвова̀ въ і҆ерⷵли́мѣ . и҆мѧⷤ‍ⷷ мт҃ри е҆го савїѧ ѿ вирса́вїа . сътвори́ же і҆ѻ҆а́съ ѹ҆годно преⷣ гм҃ъ , вс҄ѧ дн҃и і҆ѻ҆даа сщ҃енника . и҆ поѧⷮ же себѣ і҆ѻ҆да́и жены дв҄ѣ . ѿⷮ ниⷯже родѝ сн҃ы и҆ дще́ри · И҆ посе́мъ въꙁы́иде на срⷣце і҆ѻ҆асꙋ да ѹ҆кра́ситъ до́мъ гн҃ь . и҆ собра̀ сщ҃ен̾никы и҆ левѷты , и҆ рече и҆мъ · Идѣте къ гра́доⷨ і҆ѹ́диным̾ . и҆ соберите ѿ всего̀ і҆и̑лѧ сребреники къ ѻ҆бновленїю цр҃кви б҃а на́шего , ѿ лѣта до лѣта . пот̾ща́н̾но же т҄о сътвори́те . левѷти же не потъща́шасѧ · И҆ въꙁва́ же цр҃ь і҆ѻ҆да́ѧ нача́лника и҆ рече е҆мꙋ . почт҄о не принꙋжа́еши левѷтовъ е҆же принести ѿ і҆ѹ́ды и҆ ѿ і҆ерⷵли́ма , и҆же поста́влено еⷵ ѿ моѷсїа раба̀ гн҃ѧ , ꙗ҆́ко собра̀ і҆и̑л҃ѧ въ скѷнїю свѣдѣнїѧ · Гоѳолїѧ б҄о б҄ѣ нечести́ваѧ и҆ сн҃ове е҆ѧ̀ раꙁори́ша до́мъ бж҃їи . и҆ ѿ всѣхъ и҆же сщ҃ен̾на бы́ша цр҃кви бж҃їи , ѹ҆красѝ и҆́ми кꙋми́ра · И҆ повелѣ ѹ҆бо цр҃ь да сътворѧ́тъ ковче́гъ влага́нїе сребра̀ ѿ людїи . и҆ да поста́вѧтъ блиⷥ враⷮ гн҃ихъ и҆ꙁъ внꙋ . и҆ да повѣ́даютъ въ і҆ѹ҆де́и и҆ въ і҆ерⷵлимѣ . и҆ да принесꙋт̾ г҃ꙋ чт҄о поста́ви моѷсїи ра́бъ бж҃їи , наⷣ всѣмъ і҆и̑л҃емъ въ пꙋсты́ни · И҆ да́ша вс҄и нача́лницы , и҆ вс҄и лю́дїе . и҆ вношахꙋ и҆ влага́хꙋ въ ковчегъ и҆же повелѣ цр҃ь поста́вити г҃ꙋ , до́н̾деже напо́лниша · И҆ быⷵ е҆гда̀ принесоша ковчегъ , къ повеле́нымъ цр҃евымъ рꙋ́кама левѷт̾скими · И҆ ꙗ҆́ко вѣдѣхꙋ и҆же напо́лнисѧ сребра̀ ковчегъ , въхожда́ше пи́саръ цр҃евъ и҆ поста́вленыи великїи жрецъ , и҆ выбирали и҆с ковчега сре́бреники · Паки ковчеⷢ‍҇ въноша́хꙋ къ мѣстꙋ е҆го , та́коже творѧхꙋ ѿ дн҃и до дн҃и , и҆ собра́ни сⷮꙋ беⷥчи́слены сре́бреники , и҆ воꙁда́сть ѧ҆̀ цр҃ь і҆ѻ҆да́и жрецъ тⷨѣ и҆же творѧ́хꙋ дѣла до́мꙋ гн҃ѧ , и҆ наи̑ма́хꙋ каменосѣч̾ца , и҆ дре́водѣлѧ , да ѹ҆строѧ́юⷮ до́мъ гн҃ь , и҆ ковачѝ желѣ́ꙁꙋ и҆ мѣди да ѹ҆крѣпи́тъ до́мъ гн҃ь , и҆ творѧ́хꙋ творѧщїи дѣла раꙁꙋмно · И҆ воꙁводѧхꙋсѧ стѣны мно́гостїю дѣ́ла въ рꙋкꙋ и҆хъ , и҆ стро́иша до́мъ гн҃ь въ стоа́нїе пре́жнее е҆го , и҆ крѣп̾ча́е т҄ꙋ стоѧ́ти сътвори́ша · Є҆гда же съвръши́ша вс҄ѧ дѣла , принесо́ша преⷣ цр҃ѧ и҆ къ і҆ѻ҆да́ю про́чꙋю ча́сть сре́бреникъ , ѿ ни́хже сътворени быша сосꙋ́ды цр҃ковныѧ , сосꙋды въ слꙋженїе вс҄есож̾женїа , и҆ кади́лницы и҆ прочаѧ сосꙋды ꙁла́ты и҆ сребрѧны · И҆ приноша́хꙋсѧ вс҄есож̾женїѧ в до́мъ гн҃ь беꙁ̾преста́ни вс҄ѧ дн҃и и҆ѻ҆да́ѧ · И҆ състарѣ́ же сѧ и҆ѻ҆да́и по́лнъ дн҃їи , и҆ у́мре сы́и , р҃л , лѣтъ , при сконча́нїю е҆го . и҆ погребо́ша е҆го въ́ градѣ двд҃вѣ съ цр҃и . того ра́ди чт҄о сътворѝ бл҃го съ і҆и̑л҃емъ и҆ съ до́момъ е҆го · И҆ бы́сть по сконча́нїю и҆ѻ҆да́ѧ и҆до́ша начаⷧ‍҇ницы і҆ѹ́дины . и҆ поклони́шасѧ цр҃ю и҆ послꙋжи́ша , и҆ ѻ҆пꙋсти́ша цр҃ковь г҃а б҃а ѿцъ свои̑хъ . и҆ слꙋжа́хꙋ а́ста́р̾тꙋ і҆ и҆стꙋка́нным̾ · И҆ бы́сть ꙗ҆́рость гн҃ѧ проти́вꙋ і҆ѹ́ды і҆ерⷵлима ра́ди того грѣха̀ въ дн҃ь то́и , и҆ посла же къ ни́мъ пррⷪ‍҇ки да ѻ҆братѧтсѧ къ г҃ꙋ , и҆ не послꙋшаша , и҆ ꙁасвѣдитеⷧ‍҇ствова́хꙋ и҆мъ , и҆ не послꙋшаша , и҆ дх҃ъ бж҃їи ѻ҆блече а҆ꙁа́рїю сн҃а и҆ѻ҆да́е̑ва сщ҃енника , и҆ ста̀ преⷣ людмѝ и҆ реⷱ‍҇ и҆мъ , сїѧ рече г҃ь , почто̀ престꙋпа́е̑те повеле́нїѧ гн҃ѧ , не бл҃гоѹ҆годи́тсѧ , ꙗ҆́ко ѻ҆ста́висте г҃а , и҆ ѻ҆ста́витъ ва́съ , и҆ събра́вшисѧ сꙋпроти́вꙋ е҆мꙋ и҆ поби́ша и҆̀ ка́менїемъ по повеле́нїю и҆ѻ҆а́са цр҃ѧ · Въ дворѣ до́мꙋ гн҃ѧ , и҆ не въспомѧнꙋ и҆ѻ҆а́съ цр҃ь млрⷵдїѧ и҆же сътвори и҆ѻ҆да́и ѿц҃ъ е҆го с нимъ . н҄о ѹ҆бѝ сн҃а е҆го , и҆же е҆гда̀ ѹ҆мира́ше и҆ рече , да ви́дитъ и҆ сꙋдиⷮ г҃ь · И҆ бы́сть по съверше́нїю лѣта . въстаста проти́вꙋ е҆го во́и сѷрскїи , и҆ прїидо́ша въ і҆ѹ҆де́ю и҆ въ і҆ерⷵлимъ , и҆ ѹ҆би́ша вс҄ѧ нача́лники людїи въ цр҃кви , и҆ ве́сь плѣ́нъ и҆хъ посла́ша цр҃ю въ дама́скъ . ꙁанѐ ѕѣ́ло ма́ло прїиде число̀ сѷрїиско . и҆ б҃ъ преда́сть в рꙋ́цѣ и҆хъ беꙁ̾чи́сленое мно́жество си́лъ ѕѣ́ло . сего ра́ди и҆же ѻ҆ста́виша г҃а б҃а ѿц҃ъ свои̑хъ · И҆ на и҆ѻ҆а́са же сътвори сꙋ́дъ . и҆ ѿи̑дꙋщи ѻ҆ста́виша е҆го въ бо́леꙁни вели́цѣ . въста́ша же проти́вꙋ е҆мꙋ рабѝ е҆го на м̾ще́нїе кро́ви а҆ꙁа́рїины сн҃а и҆ѻ҆да́ѧ сщ҃енника . и҆ ѹ҆би́ша е҆го на посте́ли е҆го и҆ ѹ́мре , и҆ погребо́ша е҆го въ градѣ двд҃вѣ , н҄о не въ гро́бѣхъ цр҃ьскихъ · Съпроти́вльшїи же сѧ е҆мꙋ ꙁаваѳъ сн҃ъ сема́ѳа а҆мани́тѧнина . і҆ и҆ѻ҆ꙁава́ѳъ сн҃ъ семариѳовъ моа̑ви́тѧнинъ · И҆ сн҃ове е҆го вс҄и , и҆ пристꙋпи́ша к немꙋ , е҃ , и҆ ѹ҆би́ша е҆го , и҆ про́чаѧ сло́въ е҆го с҄е напи́сана сꙋть въ лѣтопи́сцꙋ црⷵкоⷨ ·
Глⷡ‍҇а , к҃е · Црⷵтвова же а҆масїѧ сн҃ъ е҆го в него мѣсто . к҃е , лѣтъ бысть а҆масїѧ е҆гда̀ црⷵтвовати нача̀ . и҆ к҃ѳ лѣтъ , црⷵтвова въ і҆ерⷵлимѣ , и҆мѧⷤ‍ⷷ мт҃ри е҆го і҆ѻ҆а̑да́ень ѿ і҆ерⷵли́ма · И҆ сотвори́ же бл҃го преⷣ гм҃ъ , ѻ҆баче не въ срⷣци съвръшенѣ · И҆ бысть е҆гда̀ ѹ҆твръди себѣ црⷵтво , и҆ ѹ҆мерътви рабы̀ е҆го , и҆же погꙋби́ша цр҃ѧ ѿц҃а е҆го · Сн҃овъ же и҆хъ не поби , ꙗ҆́ко пи́сано е҆сть в̾ кни́ѕѣ ꙁакона моѷсїѻ́ва , и҆дѣже повелѣ г҃ь гл҃ющи , не ѹ҆бїютсѧ ѿц҃ы ꙁа сн҃овъ , ни́же сн҃ове ꙁа ѿц҃ы , н҄о е҆ді́нъ ко́ждо въ грѣсѣ свое̑мъ ѹ́мреⷮ · И҆ собра̀ а҆масїѧ домъ і҆ѹ́динъ , и҆ поста́ви и҆хъ по ѻ҆би́телемъ и҆хъ въ ты́сꙋщники и҆ со́тники , во всю і҆ѹ҆де́ю и҆ венїамина и҆ почте и҆хъ ѿ к҃ , лѣтъ и҆ выш̾ше , ѻ҆брѣте же иⷯ , ҂л҃ , ю́ношъ и҆же и҆ꙁыити на ѻ҆полченїе си́лныхъ , и҆же дръжа́тъ ко́пїѧ и҆ щиты · Є҆ще же наѧ̀ ꙁа нае́мъ ѿ і҆и̑л҃ѧ , р , хра́брыхъ въ силѣ , ꙁа , р҃ , тала́нтъ сребра̀ · И҆ прїиде же чл҃къ бж҃їи к немꙋ гл҃ѧ . ѠѼ цр҃ю да не и҆сходи́тъ с тобо́ю сила і҆и̑л҃ева , нѣсть б҄о г҃ь съ і҆и̑л҃емъ . и҆ всѣми сн҃ы е҆фре́млими , да а́ще ѹ҆бо мни́ши ѹ҆крѣпитисѧ с ними , премощѝ тебе сътвори́тъ г҃ь врагомъ , б҃ъ б҄о е҆сть и҆ по́мощи и҆ въ бѣжа́нїе ѻ҆братити , рече же а҆масїѧ къ чл҃кꙋ бж҃їю , чт҄о ѹ҆бо сътворю̀ ѻ҆ стѣ тала́нтъ и҆же дахъ во́иномъ і҆и̑л҃евыⷨ · И҆ ѿвѣща̀ е҆мꙋ чл҃къ бж҃їи . и́мать г҃ь гд̑ѣ тебѣ дати мо́жетъ множа́е тѣхъ . и҆ ѿлꙋчи ѹ҆бо а҆масїѧ во́и и҆же прїидо́ша к немꙋ ѿ е҆фре́ма . и҆ въꙁврати́шасѧ въ мѣсто иⷯ . и҆ тїи проти́вꙋ і҆ѹ́ди раⷥгнѣ́вашасѧ ѕѣло и҆ въꙁвратишаⷵ во стра́нꙋ свою̀ въ гнѣвѣ ꙗ҆́рости · И҆ а҆масїа ѹ҆повающи иⷥведе лю́ди своа̀ , і҆ и҆дѐ въ ѹ́доль солинаⷨ , и҆ пораѕи т҄ꙋ сн҃овъ сѷиръ , ҂і҃ , и҆ ҂і҃ , мꙋже́и жи́во по́имаша сн҃ве іѹ́дїни . и҆ приведо́ша на щѣлю нѣ́которыа стѣны̀ . съвръго́ша же и҆хъ ѿ высоты̀ стремотычь и҆же вс҄и рас̾сѣдо́шасѧ . и҆ во́и и҆же ѿсла̀ а҆масїѧ да не и҆дꙋтъ с ни́мъ на́ брань . раꙁыидо́шасѧ въ гра́ды і҆ѹ́дины ѿ самарїѧ даже до веѳоро́на . и҆ ѹ҆биша ѿ ни́хъ , ҂г҃ . и҆ плѣниша плѣнъ вели́къ · И҆ бы́сть въꙁврати́сѧ а҆масїѧ по ꙁакла́нїи и҆дꙋмеѻ́мъ , и҆ принесѐ себѣ бого́въ сн҃ов̾ сѷи́ръ , и҆ поста́ви и҆хъ въ бо́ги себѣ и҆ покланѧ́шесѧ и҆мъ , и҆ тѣ́мъ кадѧ́ше ѳемїа́мъ . и҆ бы́сть гнѣ́въ гн҃ь на а҆масїю . и҆ посла̀ к немꙋ пррⷪ‍҇ка и҆же гл҃а е҆мꙋ . почто̀ поклони́лсѧ е҆си богоⷨ и҆же не и҆ꙁба́виша людїи своиⷯ ѿ рꙋ́кꙋ мое̑ю . и҆ бы́сть е҆гда то́и гл҃аше к немꙋ , ѿвѣща̀ е҆мꙋ е҆да̀ совѣтникъ цр҃евъ е҆си , воньми да не пробїю т҄ѧ , и҆ ѹ҆мол̾че пррⷪ‍҇къ . ви́жꙋ рече чт҄о промы́сли г҃ь ѹ҆би́ти т҄ѧ и҆же сътвори́л̾ е҆си сѐ ѕл҄о , и҆ не послꙋша́еши совѣта мое̑го · И҆ съвѣща̀ а҆масїѧ цр҃ь і҆ѹ́динъ . и҆ посла̀ къ і҆ѻ҆а̑сꙋ сн҃ꙋ і҆ѻ҆а̑хаꙁовꙋ сн҃ꙋ і҆и̑ѹ́и̑нꙋ , цр҃ю і҆и̑л҃евꙋ гл҃щи прїиди да видимсѧ промежи собо́ю въ лицѐ . и҆ѻ҆а́съ посла̀ посе́лъ гл҃ющи ко а҆масїю цр҃ю і҆ѹ́динꙋ  , тернъ и҆же еⷵ в лива́нѣ . посла̀ ко ке́дрꙋ ливаⷩ‍҇скꙋ гл҃ющи да́и дще́рь твою̀ сн҃ꙋ мое̑мꙋ женꙋ̀ . и҆ с҄е прїидꙋтъ ѕвѣрїе и҆же в̾ дꙋбра́вѣ лива́нстѣи . и҆ проидоша ѕвѣрїе и҆ потоⷫ‍҇та́ша кардосъ , гл҃еши с҄е пораꙁиⷯ и҆дꙋменеа і҆ е҆до́ма . и҆ въꙁдвиꙁа́етсѧ срⷣце твое въ горды́ню , сѣди же въ до́мꙋ твоеⷨ , почто̀ лꙋка́во сꙋпротивꙋ тебе прогнѣва́еши , паде́ши т҄ы , і҆ и҆ѹ́да с тобо́ю · Не хотѣ послꙋшати а҆масїѧ , ꙁанѐ гн҃ѧ бысть во́лѧ . да предастьсѧ в рꙋкы і҆ѻ҆а́сꙋ ради бого́в̾ ѿц҃ъ и҆дꙋменеи̑скихъ · И҆ въꙁы́иде і҆ѻ҆а́съ цр҃ь і҆и̑л҃евъ . и҆ проме́жꙋ собо́ю въꙁда́ша преⷣстоа́нїе · А҆масїѧ же цр҃ь і҆ѹ́динъ въ веѳсамесе и҆же е҆сть і҆ѹ́динъ . паде же і҆ѹ́да преⷣ і҆и̑л҃емъ , и҆ бѣжа ко́ждо въ жили́ще свое · И҆ а҆масїю цр҃ѧ і҆ѹ́дина сн҃а і҆ѻ҆а́сова сн҃а и҆ѻ҆хаꙁова . ꙗ҆́тъ і҆ѻ҆а́съ цр҃ь і҆и̑л҃евъ въ веѳсамесѣ , и҆ въведе и҆̀ въ і҆ерⷵлиⷨ · И҆ раꙁори́ша стѣны е҆го ѿ враⷮ е҆фремль даже до ѹ́глꙋ , у҃ , лакотъ . все́ же ꙁла́то и҆ сребро̀ и вс҄ѧ сосꙋ́ды и҆же ѻ҆брѣте в домꙋ̀ гн҃и и҆ въ ст҃аа ст҃ыⷯ . и҆ во сокровищеⷯ домꙋ̀ цр҃ева . и҆ сн҃овъ раⷣныⷯ и҆ꙁвеⷧ‍҇ въ самарїю · Жи́лъ же а҆масїѧ сн҃ъ и҆ѻ҆а́соⷡ‍҇ цр҃ь і҆ѹ́дин̾ . по ѹ҆мр҃твїѝ і҆ѻ҆а́са сн҃а і҆ѻ҆а̑хаꙁова цр҃ѧ і҆и̑л҃ева е҃і , лѣтъ . и҆ про́чаѧ же сло́веса а҆масїина , пр́ьваѧ и҆ послⷣѣнѧѧ , пи́сана сꙋть в̾ кни́ѕѣ црⷵтвъ і҆ѹ́ды іи̑л҃ѧ И҆ въ вре́мѧ е҆гда̀ а҆масїѧ ѿстꙋпѝ ѿ г҃а , и҆ въꙁложи́сѧ на не́го въꙁложе́нїе съпротивно , и҆ побѣже ѿ і҆е̑рⷵли́ма въ лахисъ , и҆ посла́ша въ слⷣѣ е҆го в̾ лахи́съ , и҆ ѹ҆би́ша е҆го т҄ꙋ . ѿнесошаⷤ‍ⷷ е҆го на ко́нехъ , и҆ погребо́ша е҆го съ ѿц҃ы е҆го въ́ градѣ двд҃вѣ ·
Глⷡ‍҇а , к҃ѕ · Вꙁѧ́ша же вс҄и лю́дїе і҆ѹ́дини сн҃а е҆го ѻ҆ꙁїю , ѻ҆́нже бѣ лѣтъ , ѕ҃і . и҆ поста́виша е҆го цр҃ѧ въ мѣ́сто а҆масїѧ ѿц҃а е҆го , то́и соꙁда̀ е҆лаⷴ‍҇ . и҆ се́и въꙁвратѝ е҆го вла́сти і҆ѹ́динѣ по ѹ҆спе́нїи цр҃ѧ съ ѿц҃ы е҆го , ѕ҃і ти лѣтъ бы́сть і҆ѻ҆ꙁїѧ , е҆гда̀ црⷵтвова́ти нача̀ . и҆ н҃в , лѣтѣ црⷵтвова̀ въ і҆ерⷵли́мѣ · И҆ и́мѧ мт҃ри е҆го , и҆ехилїѧ , ѿ і҆ерⷵли́ма , сътворѝ что бысть прѧ́мо въ ѻ҆́чїю гн҃и . по всѧ и҆же сътворѝ а҆масїѧ ѿц҃ъ е҆го . и҆ бѣ въꙁыска́ѧ г҃а въ дн҃и ꙁаха́рїѧ раꙁꙋмѣю́щаго въ стра́сѣ гн҃и , и҆ въ дн҃и е҆го въꙁыска̀ г҃а , и҆спра́ви е҆го въ всⷯѣ г҃ь . и҆ꙁы́иде и҆ ѻ҆полчи́сѧ проти́вꙋ и҆ноплеме́нникомъ и҆ раꙁорѝ стѣнꙋ̀ ге́ѳскꙋ . и҆ стѣнꙋ̀ и҆а̑вни́въ и҆ стѣнꙋ̀ а҆ꙁо́та · И҆ съꙁда́ же гра́дъ въ а҆ꙁо́тѣ и҆ въ и҆ноплеме́нницеⷯ , и҆ помо́же е҆мꙋ б҃ъ проти́вꙋ и҆ноплеме́нникомъ и҆ проти́вꙋ а҆ра́вомъ , и҆же ѻ҆бита́хꙋ въ скала́хъ , и҆ проти́вꙋ мине́ѻ҆мъ , и҆ да́ша мине́и да́нь ѻ҆ꙁїе̑ви . и҆ прослы̀ и҆́мѧ е҆го да́же до вхо́да е҆гѷпет̾скаго , поне́же ѹ҆крѣпи́сѧ до высоты̀ , съꙁда́ же ѻ҆ꙁїѧ столпы̀ въ і҆ерⷵлі́мѣ и҆ наⷣ вра́ты ѹ҆́гла . и҆ наⷣ враты до́лними . и҆ про́чїи в то́и стѣнѣ страны̀ ѹ҆крѣпѝ и҆хъ и҆ ѹ҆стро́и столпы̀ въ пꙋсты́ни . і҆ и҆скопа̀ кла́деꙁи мно́ги . Того ра́ди ꙗ҆́же и҆мѧ́ше мно́ги скоты̀ , толико в̾ поле́хъ ꙗ҆́коⷤ‍ⷷ и҆ въ пꙋсты́ни · Виногра́ды же и҆мѣ и҆ виногра́дники на гораⷯ и҆ въ карми́лѣ , бѣ б҄о чл҃къ полетѧжа́тельствꙋ вдаⷩ‍҇ . бы́сть же ѻ҆ꙁї́и си́ла творѧ́щїѧ бра́нь , и҆же и҆схожⷣахꙋ къ ѻ҆полъченїю на́ брань . и҆ въходѧ́щи по чинꙋ̀ въ число̀ · И҆ б҄ѣ число̀ и҆хъ поⷣ рꙋкꙋ і҆и́лѧ пи́сарѧ и҆ маа̑сїѧ сꙋдїи , и҆ поⷣⷣ рꙋкꙋ а҆нанї́и . и҆же бѣ ѿ вое̑во́дъ цр҃евыⷯ . все́ же число̀ нача́лником̾ по ѻ҆би́телеⷨ свои̑мъ мꙋже́и крѣпкихъ на́ брань ҂в҃ , х҃ · И҆ под ни́ми всѣхъ во́и ҂т҃ . ҂ꙁ҃ . и҆ е҃ со́тъ · Сїи творѧ́хꙋ бра́нь въ си́ле крѣ́пцѣ . ѿ цр҃ѧ противꙋ сꙋпоста́тъ вое̑ва́хꙋ . ѹ҆гото́ва же и҆мъ ѻ҆ꙁїѧ все́и си́ле , щиты , и҆ копїѧ , и҆ шле́мы и҆ бро́нѧ , лꙋки же и҆ пра́щи на мета́нїе ка́менїѧ , и҆ сътворѝ въ і҆ерⷵли́мѣ раꙁли́чныѧ ви́ды хꙋдо́жества ѹ҆хꙋдожестве́нны . е҆же бы́ти въ столпѣхъ , и҆ въ ѹ҆́глⷯѣ стѣна́мъ да ме́щꙋтъ стрѣлы , и҆ ка́менїѧ велїѧ . и҆ слы́шано бы́сть хꙋдо́жество е҆го до дале́че . ꙁанѐ ѹ҆диви́сѧ помага́ти е҆мꙋ г҃ь до́ндеже ѹ҆крѣпи́сѧ , и҆ е҆гда ѹ҆крѣпи́сѧ въꙁъдвижесѧ срⷣце е҆го , на погꙋбле́нїе е҆го и҆ ѻ҆би́дѣ г҃а б҃а свое̑го , и҆ вни́де въ цр҃ковь гн҃ю покади́ти хотѧ̀ надъ ѻ҆лтареⷨ ѳимїа́ма · И҆ вни́де по неⷨ ꙁаха́рїѧ сщ҃енник̾ , и҆ с ниⷨ сщ҃енницы гн҃и , п҃ , мꙋжеи крѣпча́ишихъ . сꙋпроти́вишасѧ цр҃еви и҆ѻ҆ꙁїеви и҆ реко́ша е҆мꙋ , нѣсть твои чи́нъ і҆ѻꙁїе да кади́ши ѳїмїа́момъ гв҃и , н҄о сщ҃енникомъ т҄о е҆сть сн҃овомъ а҆аро́нимъ и҆же ѻ҆сщ҃ени сꙋть к томꙋ̀ ѻ҆бы́чаю слꙋже́нїѧ да ка́дѧтъ . и҆ꙁыидѝ ѿ сщ҃енъства ꙗ҆́ко ѿстꙋпи́лъ е҆си ѿ г҃а . и҆же не вмѣни́тсѧ тебѣ въ славꙋ т҄о ѿ г҃а б҃а . прогнѣ́ва же сѧ і҆ѻ҆ꙁїѧ , и҆ держа́щи в рꙋкꙋ е҆го кади́ло да кадитъ въ хра́мѣ , и҆ вънегда раⷥꙗ̑ри́сѧ ѻ́нъ на жръцы гн҃ѧ до́мꙋ . и҆ а́бїе в̾ꙁошла̀ прокаꙁа на чело̀ е҆го . преⷣ сщ҃енники в домꙋ̀ гн҃и , на ѻ҆лтарѝ ѳемїа́нномъ . и҆ е҆гда́ же ѹ҆ꙁрѣ е҆го ꙁаха́рїѧ а҆рхїе̑ре́и . и҆ вс҄и про́чїи сщ҃ен̾ницы ви́дѣша и҆ сѐ прокаже́нъ на челѣ е҆го · И҆ꙁгна́ша е҆го ѿтꙋдꙋ , н҄о и҆ то́и ѹ҆бо т̾ща́сѧ и҆ꙁыитѝ . ꙗ҆́ко ѻ҆бличѝ е҆го г҃ь · Бы́сть же ѻ҆ꙁїѧ цр҃ь прокаженъ да́же до дн҃е смр҃ти е҆го и҆ ѻ҆бита́ше в домꙋ̀ ѿлꙋче́нѣ по́лнъ прокаже́нїѧ в че́мъ и҆ꙁгна́нъ бы́сть ѿ до́мꙋ гн҃ѧ · И҆ и҆ѻ҆а̑ѳа́мъ сн҃ъ е҆го держа̀ црⷵтво е҆го сꙋдѧ̀ лю́ди ꙁеⷨстїи и҆ про́чаѧ же словеса̀ ѻ҆ꙁїи пе́рвыѧ и҆ послⷣѣнѧа , напи́саны ѹ҆ і҆са́їа сн҃а а҆мо́сова прⷪ‍҇рка . ѹ҆спе́ же и҆ѻ҆ꙁїѧ съ ѿц҃ы свои̑ми , и҆ не погребо́ша е҆го въ по́лѣ црⷵкихъ гробо́въ , того ра́ди и҆же бы́сть прокаженъ . и҆ црⷵтвоваⷤ‍ⷷ и҆ѻ҆а̑ѳа́мъ сн҃ъ е҆го в него̀ мѣсто ·
Глⷡ‍҇а , к҃ꙁ · Два́десѧ́ть и҆ пѧтѝ лѣтъ бы́сть и҆ѻ҆а̑ѳа́мъ е҆гда̀ црⷵтвова́ти нача̀ , и҆ ѕ҃і , лѣтъ црⷵтвова̀ въ і҆ерⷵли́мѣ и҆́мѧ мт҃ри е҆го и҆е̑рꙋса дщѝ садо́кова , и҆ сътвори́ же чт҄о право е҆сть преⷣ гм҃ъ по всѧ и҆же сътворѝ и҆ѻ҆ꙁїѧ ѿц҃ъ е҆го . ра́ꙁвѣ чт҄о не вни́де въ цр҃ковь гн҃ю . и҆ е҆щѐ лю́дїе съгрѣша́хꙋ . то́и съꙁда̀ вра́та до́мꙋ гн҃ю высо́ка , и҆ въ стѣнѣ е҆го положѝ ѻ҆рꙋжїѧ . и҆ гра́ды же съꙁда̀ на горахъ і҆ѹдиныхъ , и҆ на лѣсехъ дворы̀ и҆ столпы̀ · И҆ тои ѻ҆полчи́сѧ противꙋ цр҃ѧ сн҃овъ а҆ммо́нь . и҆ ѻ҆долѣ е҆го . и҆ дава́хꙋ е҆мꙋ сн҃ове а҆м̾мо́ни на е҆дїно лѣто по р҃ тала́нтъ сребра̀ . и҆ ҂і҃ . коры̀ мѣры пшени́цы , и҆ толико же мѣръ ꙗ҆чме́нѧ сїѧ е҆мꙋ приноша́ше цр҃ь сн҃овъ а҆м̾мо́нь на лѣто , въ а҃ е лѣто , и҆ в҃ е , и҆ г҃ е · И҆ ѹ҆крѣплеⷩ‍҇ же е҆сть и҆ѻ҆а̑ѳа́мъ , того ра́ди чт҄о ѹ҆правлѧ́ше пꙋтѝ своѧ преⷣ гм҃ъ бм҃ъ свои̑мъ . и҆ про́чаѧ же словеса̀ и҆ѻ҆а̑наѳа́на и҆ всѣхъ ѻ҆полче́нїи е҆го и҆ дѣла пи́сана сꙋть въ кни́ѕѣ цр҃ь і҆ѹ́диныⷯ і҆и̑л҃евыхъ , к҃е , лѣтъ бысть , е҆гда̀ црⷵтвова́ти нача̀ , и҆ ѕ҃і , лⷮѣ црⷵтвова̀ въ і҆ерⷵли́мѣ , ѹ҆спе́ же и҆ѻ҆а̑ѳа́мъ съ ѿц҃ы свои́ми . и҆ погребо́ша е҆го въ́ градѣ двд҃вѣ . и҆ црⷵтвова̀ а҆ха́ꙁъ сн҃ъ е҆го в него мѣсто ·
Глⷡ‍҇а , к҃и · Два́десѧти и҆ е҃ тѝ лѣтъ б҄ѣ а҆ха́ꙁъ е҆гда црⷵтвовати нача̀ . и҆ ѕ҃і лⷮѣ црⷵтвова̀ въ і҆ерⷵли́мѣ . не сътворѝ пра́во преⷣ гм҃ъ , ꙗ҆́ко дв҃дъ ѿц҃ъ е҆го . н҄о ходѝ въ пꙋтѝ цр҃еи і҆и̑л҃евыхъ . н҄о и҆ ѻ҆́браꙁы и҆ꙁваѧ́ны сътвори , і҆ и́доломъ и҆хъ пожрѐ . въ ꙁемлѝ е҆до́мли , и҆ проведѐ сн҃овъ свои̑хъ сквоꙁѣ ѻ҆́гнь по ме́рꙁостѧ́хъ ꙗ҆ꙁы́къ и҆хже ѹ҆бѝ г҃ь въ прише́ствїи сн҃овъ і҆и̑л҃евъ . ѻ҆сщ҃а же ѳимїа́мъ и҆ съжига́ше на высо́киⷯ и҆ на хоⷧ‍҇мѣх̾ · И҆ поⷣ всѧ́кимъ дре́вомъ ли́ствѧныⷨ . и҆ преда́сть же е҆го г҃ь б҃ъ е҆го в рꙋкꙋ цр҃ѧ сѷрска . и҆же пораꙁѝ е҆го , вели́к же плѣнъ вꙁѧ̀ ѿ е҆го црⷵтва . и҆ приведѐ в дама́скъ , и҆ въ рꙋки цр҃ѧ і҆и̑л҃ева преда̀ е҆го , и҆ пораже́нъ ꙗ҆́ꙁвою вели́кою , и҆ плени́ша е҆го . и҆ ѹ҆би́ же факе́е сн҃ъ ромелїе́въ цр҃ь і҆и̑л҃евъ ѿ і҆ѹ́ды , ҂р , ҃ въ дн҃ь е҆ді́нъ всѣхъ мꙋже́и бра́нниковъ  . того ради и҆же ѻ҆ста́виша г҃а б҃а ѿц҃ъ свои̑хъ · Того́ же вре́мени ѹ҆бѝ ꙁе́хри мꙋжъ си́ленъ ѿ е҆фрема а҆масїю сн҃а цр҃ева и҆ е҆врика́ма вое̑во́дꙋ до́мꙋ е҆го , и҆ е҆лка́на же вто́раго ѿ цр҃ѧ · Плени́ша же сн҃ове і҆и̑л҃еви ѿ братїи свои̑хъ ѻ҆смь со́тъ же́нъ , ѻ҆́трокъ и҆ дв҃ицъ . плѣнъ мно́гъ приведо́ша ѿ нихъ в самарїю , в̾ то времѧ бѣ т҄ꙋ прⷪ‍҇рк̾ гн҃ь и҆́менемъ ѻ҆ди́дъ и҆же и҆ꙁыиде въ срѣте́нїе во́емъ грѧдꙋщимъ въ самарїю , и҆ рече и҆мъ . с҄е гнѣвъ г҃а б҃а ѿц҃ъ на́ших̾ , проти́вꙋ і҆ѹ́ды , преда̀ и҆хъ в рꙋки ва́ша , и҆ ѹ҆би́сте и҆хъ немлⷵрдно . тако да до нбⷵи дости̑гнꙋ , ва́ше немрⷵдїе , и҆ нн҃ѣ сн҃ове і҆ѹ́дини і҆ерⷵлимовы хощетъ вамъ поⷣни́ꙁити въ рабы̀ и рабы́нѧ не се́ ли а҆ꙁъ е҆смь с ва́ми , свѣдѣтеⷧ‍҇ствова́ти г҃ꙋ б҃ꙋ ва́шемꙋ . н҄о слы́шите совѣтъ мо́и , и҆ ѿведи́те плѣне́ныхъ и҆хже и҆ꙁведо́сте ѿ бра́тїѧ ва́шеѧ , ꙗ҆́ко вели́ка ꙗ҆́рость гн҃ѧ наста́неⷮ ва́мъ , и҆ въста́ша б҄о мꙋжи ѿ нача́лникъ сн҃овъ е҆фрѣмль а҆ꙁа́рїѧ сн҃ъ и҆ѻ҆н̾на́нь . и҆ варахїѧ сн҃ъ васал̾лимо́ѳ̾ , е҆ꙁекїѧ сн҃ъ селлꙋмовъ , и҆ а҆масїѧ сн҃ъ е҆л̾да́и , проти́вꙋ ты́мъ и҆же грѧдꙋтъ ѿ ѻ҆плъче́нїѧ , и҆ реко́ша и҆мъ не въꙁведите ꙁд̑ѣ плѣне́нїѧ къ ва́мъ ꙁанѐ съгрѣши́хомъ , г҃ꙋ . почт҄о в҄ы хо́щете приложи́ти къ грѣхомъ на́шимъ . и҆ ве́тхаѧ съвокꙋпи́ти беꙁако́нїѧ наша , вели́къ б҄о грѣхъ нашъ и҆ гнѣвъ и҆ ѧ́рость гн҃ѧ на і҆и̑л҃ѧ . и҆ ѻ҆ста́виша же мꙋ́жи і҆и̑л҃евы и҆ браⷩ‍҇ницы плѣнъ и҆ вс҄ѧ ꙗ҆́же в̾ꙁѧ́ша предъ нача́лники и҆ преⷣ всѣмъ мно́жестомъ и҆ ста́ша же мꙋжи и҆же наꙁва́шасѧ въ и҆мѧ гн҃е · И҆ в̾ꙁе́млюще плѣне́ныⷯ и҆ вс҄и и҆же на́ꙁи бѧ́хꙋ ѻ҆блеко́ша ѿ коры́стеи , е҆гда́ же ѻ҆дѣѧ́хꙋ и҆хъ , и҆ ѻ҆бꙋша и҆ честь творѧхꙋ бра́шномъ и҆ пи́тїемъ , и҆ пома́ꙁаша же ради трꙋда , и҆ въꙁда́ша и҆мъ поⷣѧ̑реⷨники ко́ждо и҆же ходи́ти не мого́ша , и҆ бѣша сла́бы тѣломъ , въꙁложи́ша и҆хъ на ско́тъ и҆ ѿведо́ша въ е҆рихо́нъ гра́дъ фини́ческїи къ бра́тїи и҆хъ . и҆ въꙁврати́ша в̾ самарїю . въ вре́мѧⷤ‍ⷷ ѻ҆́но посла́лъ цр҃ь а҆ха́ꙁъ къ цр҃ю а҆сѷрїискꙋ . просѧщи по́мощи е҆мꙋ , и҆ въ ѻ҆но́мъ смѧте́нїи съпроти́вишасѧ и҆дꙋме́ане  , и҆ пораꙁи́ша мно́ги ѿ і҆ѹ́ды . и҆ вꙁѧ́ша плѣнъ вели́к̾ , И҆ и҆ноплн̾е́ницы приложи́шасѧ по гра́доⷨ пол̾скимъ и҆ къ полꙋдни і҆ѹ҆де́и · И҆ вꙁѧ́ша ваѳсами́съ , и҆ ꙗ҆же в домꙋ̀ бж҃їи , и҆ ꙗ҆́же в домꙋ̀ црⷵкомъ , и҆ кнѧѕе́и . и҆ да́ша цр҃ю а҆и̑ло́нъ . и҆ гадироⷩ‍҇ и҆ сок̾хо́хъ , и҆ вс҄ѧ ꙗ҆́же ѻ҆́крⷵтъ е҆го . и҆ гам̾ꙁа́и съ поⷣселе́нїи е҆го . и҆ ѳа́мнꙋ съ прилежа́щими поса́дами е҆го , и҆ всели́шасѧ т҄ꙋ , ꙗ҆ко смирѝ г҃ь і҆ѹ҆де́ю ра́ди а҆ха́ꙁа цр҃ѧ і҆ѹ́дина . того ради и҆же ѻ҆бнажи́сѧ е҆го по́мощи . и҆ въ ѹ҆ничиже́нїи и҆мѧ́ше г҃а · И҆ꙁведе же проти́вꙋ е҆мꙋ ѳеглаа̑таѳаласа́ра цр҃ѧ а҆сѷрїиска и҆же ѻ҆ѕлобѝ е҆го . и҆ преселѝ и҆же бѧ́хꙋ въ дама́сцѣ въ мадїа́мы . и҆ ѿ сѷрїи преселѝ въ дама́скъ пребыва́ти · И҆ е҆ді́но сꙋпротивѧ́щи ѿпꙋстѝ . сего ра́ди вꙁѧ̀ а҆ха́ꙁъ сꙋщаѧ въ домꙋ̀ гн҃и и҆ в домꙋ̀ црⷵкомъ и҆ ѹ҆ нача́лниковъ . и҆ дасть цр҃ю а҆сѷрїискꙋ , и҆ не бы́сть на помощ̾ е҆мꙋ . н҄о на́ипаче къ печа́ли е҆го · И҆ приложѝ ѿстꙋпи́ти ѿ г҃а , рече б҄о цр҃ь а҆ха́ꙁъ въꙁыщꙋ̀ бого́въ дама́сковыхъ бїю́щиⷯ м҄ѧ , и҆ рече , бо́ѕи цр҃ѧ а҆сѵ́рїика пособлѧ́ютъ и҆м , и҆ сиⷨ пожрꙋ̀ и҆ а́ꙁъ чт҄о , и҆ бꙋдꙋтъ м҄и въ по́мощъ сїи . н҄о сїи бы́ша къ паденїю е҆го и҆ всего̀ і҆и̑л҃ѧ · И҆ вы́ставилъ а҆ха́ꙁъ вс҄ѣ сосꙋды до́мꙋ бж҃їѧ . и҆ съкрꙋшѝ иⷯ и҆ ꙁатверди́лъ вра́та до́мꙋ бж҃їѧ · И҆ сътворѝ себѣ тре́бники въ всѣхъ ѹ́глѣхъ і҆ерⷵли́ма . и҆ въ всѣхъ гра́дѣхъ і҆ѹ́диныхъ . сътворѝ ѻ҆лтари на высо́кихъ на съж̾же́нїе ѳемїа́ма  , и҆ раⷥгнѣ́ва г҃а б҃а ѿц҃ь свои̑хъ · И҆ про́чаѧ же словесъ е҆го и҆ всѣхъ дѣлъ е҆го пе́рвыхъ и҆ послѣд̾нихъ . с҄е пи́сана сꙋть въ кни́ѕѣ црⷵтвъ і҆ѹ́ды . і҆ и҆ил҃ѧ . и҆ ѹ҆спе́ же а҆ха́ꙁъ съ ѿц҃ы свои́ми . и҆ погребо́ша е҆го въ́ градѣ двд҃вѣ , не бо̀ принесо́ша въ гро́бѣхъ цр҃еи і҆и̑л҃евыхъ . црⷵтвова́ же и҆е̑ꙁекїѧ сн҃ъ е҆го в него мѣ́сто ·
Глⷡ‍҇а , к҃ѳ · Іе̑ꙁекїѧ е҆гда црⷵтвова́ти нача̀ , к҃е , лѣтъ бы́сть , и҆ к҃ѳ , лѣтъ црⷵтвова̀ въ і҆ерⷵли́мѣ . и҆́мѧ мт҃ри е҆го а҆вїѧ дщѝ ꙁаха́рїи . сътвори́ же ѹ҆го́дно преⷣ гм҃ъ , по всѧ̀ и҆же творѧ́ше дв҃дъ ѿц҃ъ е҆го . и҆ бы́сть е҆гда ста̀ на црⷵтвѣ е҆го , въ мⷵць прь́выи , ѿвръꙁе две́ри до́мꙋ гн҃ѧ . и҆ ѻ҆бновѝ и҆хъ и҆ въведѐ сщ҃ен̾ники и҆ левѷты . и҆ събра̀ и҆хъ на площа́ди въсто́чнѣи . и҆ рече къ ни́мъ . ѹ҆слы́шите м҄ѧ левѷти и҆ ѻ҆ст҃итесѧ нн҃ѣ и҆ ѻ҆чи́стите до́мъ г҃а б҃а ѿц҃ь на́шихъ . і҆ и҆ꙁнеси́те вс҄ю нечистотꙋ̀ ѿ ст҃ительства · Ꙗ҆́ко съгрѣши́шⷶ ѿц҃ы на́ши , и҆ сътвори́ша лꙋка́во предъ гм҃ъ бм҃ъ на́шимъ . и҆ ѻ҆ста́виша е҆го , и҆ ѿврати́ша лицѐ своѐ ѿ жили́ща г҃а б҃а на́шего . и҆ въꙁда́шⷶ хребеⷮ , и҆ ꙁатвори́ша вра́та хра́мꙋ , и҆ погаси́ша свѣти́лники . и҆ ѳимиа́ма же не вож̾го́ша , и҆ всесъж̾же́нїѧ не принесо́ша ст҃омꙋ б҃ꙋ і҆и̑левꙋ · Соподвиго́ша же гнѣвъ гн҃ь на і҆ѹ҆де́ю и҆ на і҆ерⷵли́мъ , и҆ преда́сть и҆хъ в̾ подвиже́нїе и҆ погꙋбле́нїе , и҆ на ꙁвиꙁда́нїе . ꙗ҆́ко вы̀ ви́дите ѻ҆чи́ма ва́шими , и҆ с҄е падо́ша ѿⷮц҃ы на́ши мечемъ , и҆ сн҃ове на́ши и҆ дще́ри на́ши и҆ сꙋпрꙋги наши плѣне́ни ве́дени сꙋть въ ꙁе́млю не свою̀ , и҆ нн҃ѣ ѹ҆бо сꙋть в не́и · И҆ нн҃ѣ ѹ҆бо положи́те на срⷣца ва́ша да поста́вите ꙁавѣт̾ съ гм҃ъ бм҃ъ і҆̑и̑л҃евымъ . и҆ ѿвратиⷮ ѿ на́съ гнѣвъ ꙗ҆́рости свое́ѧ · И҆ н҃нѣ не лиша́итесѧ ꙗ҆́ко ваⷵ и҆ꙁбра̀ г҃ь да стои̑тѐ пред ниⷨ , и҆ слꙋж́ите е҆мꙋ и҆ бы́ти е҆мꙋ слꙋжа́ще и҆ кадѧ́ще · И҆ въста́ша левѷти мааⷴ‍҇ сн҃ъ а҆масїеⷡ‍҇ і҆ и҆ѻ҆и́ль сн҃ъ ꙁаха́рїеⷡ‍҇ ѿ сн҃овъ каа́дъдовыⷯ и҆ ѿ сн҃овъ мерарїи́ныⷯ . киⷵ сн҃ъ а҆вдїев̾ , і҆ а҆ꙁа́рїа сн҃ъ и҆лае̑и́левъ . и҆ ѿ сн҃ов̾ же герсо́на . и҆ѻ҆даⷣ сн҃ъ ꙁемна̀ . и҆ ѻ҆а̑дамъ , сїи сн҃ы и҆ѻ҆а̑ха́и , ѿ сн҃овъ е҆лисафа́мъ . сама́ри . і҆ и҆и́ль · И҆ ѿ сн҃овъ же а҆са́фовыхъ . ꙁаха́рїѧ , и҆ маѳ̾ѳа́нїѧ . и҆ е҆ще ѿ сн҃овъ а҆мъма́нь і҆и́ль , и҆ семе́и . н҄о и҆ ѿ сн҃овъ и҆̑диѳꙋмль . самаѳїѧ , и҆ ѻ҆ꙁїи́ль · Събра́ша же бра́тїю свою̀ , и҆ ѻ҆ст҃ишасѧ , и҆ внидо́шⷶ по ꙁа́повѣди цр҃евѣ и҆ по повеле́нїю гн҃ю да ѻ҆чи́стѧⷮ доⷨ бж҃їи сщ҃ен̾ницыⷤ‍ⷷ внидо́ша внꙋтрь цр҃кви гн҃ѧ да ѻ҆чи́стѧⷮ ю҆̀ и҆ снесо́ша всю̀ нечистость ю҆́же внꙋтрї до́мꙋ гн҃ѧ наи̑до́ша , и҆ въ дворѣ до́мꙋ гн҃ѧ . е҆же вꙁѧ́ша левѷти и҆ꙁнесо́ша к пото́кꙋ ке́дрьскꙋ во́нъ , и҆ нача́ша же въ а҃ дн҃ь мⷵца но́ваго а҃ го ѻ҆чища́ти . и҆ въ дн҃ь и҃ того́ж̾ мⷵца внидо́ша въ притво́ръ до́мꙋ цр҃кви гн҃ѧ , ѻ҆чи́стиша же цр҃ковь гн҃ю въ дн҃ь и҃ , и҆ въ дн҃ь ѕ҃і , мⷵца того́же и҆же нача́ша съврьши́ша . и҆ внидо́ша внꙋтрь къ і҆е̑ꙁекїи цр҃ю и҆ реко́ша к немꙋ ѻ҆чи́стихомъ весь до́мъ бж҃їи и҆ ѻ҆лта́рь вс҄есъж̾же́нїѧ и҆ сосꙋды е҆го и҆ стоⷧ‍҇ предложе́нїѧ съ всѣмѝ съсꙋды е҆го и҆ вс҄ѧ сосꙋды цр҃кви ꙗ҆же ѻ҆сквернѝ цр҃ь а҆ха́ꙁъ въ црⷵтво своѐ въ ѿстꙋпле́нїи свое́мъ · И҆ с҄е ѹ҆гото́вана сꙋть и҆ ѻ҆чище́на вс҄ѧ преⷣ ѻ҆лтаре́мъ гн҃имъ · И҆ въста́в же ѕѣло ра́но і҆е̑ꙁекїѧ цр҃ь и҆ събра̀ всѧ̀ нача́лники гра́да и҆ въꙁы́иде в до́мъ гн҃ь . и҆ принесѐ ю҆́нець . ꙁ҃ , и҆ ѻ́венъ , ꙁ҃ , а҆́гнеⷰ‍҇ ꙁ҃ , и҆ коꙁе́лъ ѿ ко́ꙁъ ꙁа грѣхѝ , ꙁа цр҃ѧ , ꙁа сщ҃енїе , и҆ ꙁа і҆и̑л҃ѧ . рече же сщ҃ен̾никомъ сн҃омъ а҆аро́ним̾ , и҆ да въꙁы́идꙋтъ на ѻ҆лта́рь гн҃ь жренїѧ те́лча , ѹ҆би́ша б҄о ю҆́нець и҆ вꙁѧ́ша кро́вь сщ҃енницы . и҆ꙁлїѧ́ша т҄ꙋ на ѻ҆лта́рь , и҆ ѹ҆би́ша е҆щѐ ѻ҆́веⷩ‍҇ и҆ кро́́вь на ѻ҆лта́рь въꙁлїѧ́хꙋ . и҆ пожроша а҆́гнець и҆ въꙁлїѧ́ша на ѻ҆лта́рь кро́вь и҆ приведо́ша коꙁе́лъ ꙁа грѣхи преⷣ цр҃ѧ и҆ цр҃кви , въꙁложи́ша же рꙋки своа на ниⷯ , и҆ пожро́́ша иⷯ сщ҃еницы и҆ покропи́ша кро́вїю иⷯ преⷣ ѻ҆лтареⷨ и҆ ѻ҆чи́стиша ꙁа грѣхѝ всего̀ і҆и̑л҃ѧ . ꙁанѐ ꙁа всего і҆и ̑ л҃ѧ повелѣ цр҃ь всесоⷤ‍ⷷже́нїе ꙁа грѣхѝ пожре́ти . поста́ви же левѷты в домꙋ гн҃и , съ киⷨва́лы , и ѱалты́рми , и҆ гꙋсльмѝ по ꙁа́повѣди двⷣа цр҃ѧ и га́да ви́дѧщаⷢ‍҇ и҆ наѳа́на прⷪ‍҇рка съ цр҃еⷨ . ꙗ҆́ко гн҃е повелѣнїе быⷵ рꙋка́ма прⷪ‍҇ркъ е҆го . ста́ша же левѷти держа́щи ѻ҆̑гра́ны двд҃вы , и҆ сщ҃енницы трꙋбы . и҆ повелѣ і҆е̑ꙁекїа да принесꙋтъ всесож̾же́нїѧ на ѻ҆лта́рь и҆ е҆гда же приноша́хꙋсѧ всесъж̾же́нїѧ нача́ша хвалы̀ пѣти гв҃и . и҆ ꙁвꙋча́ти трꙋба́ми , и҆ в ро́ꙁныѧ ѻ҆рга́ны и҆же дв҃дъ цр҃ь і҆и̑л҃евъ ѹ҆гото́ва . и҆ пѣвцы̀ и҆ тїи и҆же держа́хꙋ трꙋбы бѣша ѹ҆ строе́нїи свое̑мъ пою̑ще , до́ндеже съвръши́шасѧ всесъж̾же́нїѧ . е҆гда́ же сконъча́но бы́сть приноше́нїе , прекло́н̾сѧ цр҃ь и҆ вси и҆же бѧ́хꙋ с ни́мъ . и҆ поклони́шасѧ гв҃и . повелѣ же і҆е̑ꙁекїѧ цр҃ь и҆ кн҃ѕи левѷтьстїи да въсхва́лѧтъ г҃а словесы̀ двд҃выми і҆ и҆а̑сафа прⷪ‍҇рка и҆же хвали́ша г҃а въ весе́лїи и҆ падоша и поклони́шасѧ гв҃и · И҆е̑ꙁекїѧ же па́ки сїѧ приложѝ , и҆ рече и҆спо́лните нн҃ѣ рꙋки ва́ша г҃ꙋ , и҆ приведи́те и҆ приноси́те жрътвы и҆ хвалы̀ в домꙋ гн҃и . и҆ принесѐ всѐ мно́жество жрътвы и҆ хвалы въ до́мъ гн҃ь . и҆ всѧк̾ и҆же бл҃говолѝ срⷣцемъ всесъж̾же́нїѧ и҆ бы́сть число̀ всесъж̾же́нїи ꙗ҆́же принесѐ събра́нїе ю҆́нець , о҃ , ѻ҆́венъ р҃ , а҆́гнець , и҃ со́тъ . всѧ̀ сїѧ гв҃и и҆ ѻ҆ ѻ҆чище́нїи те́лцовъ , х҃ . и҆ ѻ́вец̾ ҂г҃ · Но сщ҃енницы ѹ҆бо не мно́ѕи бѧ́хꙋ , и не можа́хꙋ ѻ҆дира́ти ко́жъ всесоⷤже́нїѧ гдѣ и҆ левѷти и҆ бра́тїа и҆хъ помого́ша и҆мъ , дондеже и҆спо́лнисѧ дѣло . и҆ дон̾деже ѻ҆ст҃ишасѧ жръцы̀ . Левѷти б҄о легча́ишимъ чи́номъ ѻ҆ст҃ишасѧ не́же сщ҃енницы ꙁанѐ бы́ша всесъжъже́нїѧ мно́га тꙋка съвръшенїа сп҃сенїѧ , и҆ жрътвы вс҄есъж̾же́нїѧ · И҆ съврьше́на еⷵ слꙋжба до́мꙋ гн҃ѧ , въꙁвесели́ же сѧ і҆е̑ꙁекїѧ и҆ вс҄и лю́дїе . и҆ того ра́ди е҆же слꙋже́нїе гн҃е бы́сть и҆спо́лнено . внеꙁа́пꙋ б҄о сътвори́ти бы́ти и҆ ѹ҆го́дно бы́сть ·
Глⷡ‍҇а , л҃ · Посла́ же къ всемꙋ̀ і҆и̑л҃ю і҆ и҆ѹ́дѣ , написа же и҆ посла́нїѧ къ е҆фрѣмꙋ и҆ манасїи . дабы̀ пришлѝ къ до́мꙋ гн҃ю въ і҆ерⷵли́мъ и҆ сътвори́ли па́схꙋ г҃ꙋ б҃ꙋ і҆ил҃евꙋ , нача̀ совѣтъ цр҃ь съ нача́лники всего̀ мно́жества і҆ерⷵли́ма и҆же поꙁво́лиша , повелѣша да сътво́рѧтъ па́схꙋ мⷵца втораго не б҄о поспѣша сътвори́ти въ вре́мѧ своѐ . ꙗ҆́ко сщ҃ен̾ницы не можа́хꙋ ѹ҆довлѣти . и҆ ѻ҆сщ҃ен̾ни не бы́ша вс҄и , и҆ лю́дїе не ѹ҆̀ събра́шасѧ въ і҆ерⷵли́м̾ . ѹ҆го́дно же сло́во цр҃еви , и҆ всемꙋ̀ мно́жествꙋ , и҆ повелѣша да по́слетъ послы̀ въ ве́сь і҆ил҃ь ̑ ѿ вирсавїи даже до да́на дабы̀ пришлѝ и҆ сътвори́ли па́схꙋ г҃ꙋ б҃ꙋ і҆и̑л҃евꙋ въ і҆ерⷵлимѣ , мн҃оѕи б҄о не сътвори́ша . ꙗ҆́ко в̾ ꙁако́нѣ напи́сано е҆сть пои̑до́ша гон̾цы̀ с̾ посланїѧми ѿ црⷵкаго повеле́нїѧ и҆ нача́лникъ е҆го , въ ве́сь і҆и̑л҃ь і҆ и҆ѹ҆де́ю , потомꙋ̀ чт҄о цр҃ь бѧ́ше повелⷧ‍҇ѣ проповѣда́ющи , сн҃ове і҆и̑л҃еви ѻ҆братитесѧ къ г҃ꙋ б҃ꙋ а҆врааⷨлю и҆саа́ковꙋ і҆ и҆аковлю , и҆ ѻ҆братиⷮсѧ къ ѻ҆ста́н̾кꙋ и҆же и҆ꙁбы́ша рꙋкѝ цр҃ѧ а҆сѷрїиска . не сотвори́ти ꙗ҆коже ѿц҃ы ва́ши и҆ бра́тїѧ  , и҆же ѿи̑до́ша г҃а б҃а ѿц҃ь свои̑хъ . и҆ преда́сть и҆хъ въ погꙋбле́нїе ꙗ҆́ко сїе ꙁна́е̑те не ѻ҆жести́ти вы́ѧ ва́ша ꙗ҆́ко ѿц҃ы ва́ши . дадите рꙋки ва́ша г҃ꙋ  . и҆ прїидѣте къ ст҃ительствꙋ е҆го ꙗ҆же ѻ҆ст҃и въ вѣки , слꙋжи́те г҃ꙋ б҃ꙋ ва́шемꙋ . и҆ ѿвратиⷮсѧ ѿ ва́съ гнѣвъ ꙗ҆́рости е҆го . а҆ще б҄о вы̀ ѻ҆браще́ни бꙋдете къ г҃ꙋ т҄о бра́тїѧ ваша и҆ сн҃ове ва́ши ѻ҆брѧ́щꙋт̾ млⷵть преⷣ гм҃ъ и҆хъ . и҆х̾же ведо́ша плѣне́ны . и҆ ѻ҆братитсѧ в ꙁемлю сїю . бл҃гъ б҄о и҆ млⷵтивъ е҆сть г҃ь б҃ъ ва́шъ . и҆ не ѿврати́тъ лица̀ свое̑го ѿ ва́съ . а҆ще ѻ҆брати́тесѧ к немꙋ , и҆ бѧ́хꙋ гонцы̀ ходѧ́ще скорѣ́ише ѿ гра́да въ́ градъ . по ꙁемлѝ е҆фрѣмли и҆ манасїинѣ , даже и҆ до ꙁаѹ҆ло́на . и҆ бы́сть е҆гда̀ посмѣю́щимсѧ и҆ порꙋга́ющимсѧ и҆мъ , н҄о нѣцыѝ мꙋжи ѿ а҆сѷра и҆ манасїа и҆ ꙁаѹ҆лона ѹ҆кланѧ́ю̑щи совѣтъ . прїидо́ша въ іерⷵлиⷨ ѿ і҆ѹ҆де́ѧ , и҆б҄о бы́сть рꙋка̀ гн҃ѧ да дасть иⷨ срⷣце е҆ді́но . да сътворѧⷮ по повеле́нїю цр҃евꙋ и҆ кнѧ́ѕїи сло́во гн҃е събра́ни же сꙋть въ і҆ерⷵлимъ лю́ди мноѕи . да сътворѧ́тъ пра́ꙁдникъ ѻ҆прѣснокоⷨ въ мⷵць вторы́и въ соньмѣ мно́гомъ ѕѣло , и҆ въста́ша и҆ раꙁори́ша ѻ҆лтарь и҆же б҄ѣ въ і҆ерⷵлимѣ и҆ вс҄ѧ в̾ ни́х же и҆́доломъ кадѧшесѧ ѳимїа́мъ и҆спрове́ргоша . и҆ поврьгошⷶ и҆хъ в пото́цѣ ке́дръстѣмъ . и҆ пожро́ша же пасхꙋ . д҃і , дн҃ѧ , мⷵца втораго . сщ҃ен̾ницы же и҆ левѷти тогда̀ ѻ҆сщ҃ени , и҆ принесо́ша вс҄есъж̾же́нїе в доⷨ гн҃ь . и҆ ста́ша же в̾ чинꙋ̀ свое̑мъ по расмотре́нїю и҆хъ и҆ ꙁако́нꙋ моѷсїѧ чл҃ка бж҃їѧ · И҆ сщ҃енницы прїемлѧ́хꙋ и҆ꙁлїѧ́ннꙋю кро́вь ѿ рꙋкꙋ левѷтьскꙋ , того ра́ди чт҄о мно́гъ наро́дъ ѻ҆сщ҃енъ не бы́сть . и҆ того ра́ди пожро́ша левѷти па́схꙋ тѣмъ и҆же не можа́шесѧ ѻ҆сщ҃ати г҃ꙋ . вели́ка па́ки ча́сть людїи ѿ е҆фре́ма и҆ манасїѧ і҆ и҆саха́ра и҆ ꙁаѹ҆ло́на и҆же ѻ҆сщ҃енна не бы́сть ꙗ҆́сть па́схꙋ , не по е҆же пи́сано е҆сть , и҆ помоли́сѧ ꙁа ни́хъ і҆еꙁекїѧ гл҃ющи . г҃и бж҃е бл҃гїи ѻ҆цыстѝ всѣмъ , и҆же всѣмъ срⷣцемъ вꙁы́щꙋтъ г҃а б҃а ѿц҃ь своиⷯ и҆ да не мни́тсѧ и҆мъ не ѻ҆сщ҃еннымъ сꙋщимъ чт҄о ме́н̾ши и҆х̾же ѹ҆слы́шⷶ г҃ь . и҆ ѹ҆тѣшенъ е҆сть людми . сътвори́ша же сн҃ове і҆и̑л҃еви и҆же ѻ҆брѣтени сꙋть въ і҆ерⷵли́мѣ , пра́ꙁдникъ ѻ҆прѣснокъ . ꙁ҃ , дн҃їи въ весе́лїи вели́цѣ хвалѧ́ще г҃а по е҆ді́ны дн҃и · Левѷти же и҆ сщ҃ен̾ницы по ѻ҆рга́номъ гн҃имъ и҆же свои чи́нъ съверша́хꙋ . и҆ гл҃алъ е҆сть і҆е̑ꙁекїѧ къ срⷣцꙋ всѣмъ левѷтомъ . и҆же и҆мѣхꙋ ра́ꙁꙋмъ бл҃гъ на г҃а . и҆ сконча́ша , ꙁ҃ , дн҃їи пра́ꙁдника . жрꙋще жертвы мирныа , и҆ хвалѧ́ще г҃а б҃а ѿц҃ь свои̑хъ · И҆ совѣтъ сътворѝ собо́ръ твори́ти и҆́нꙋ , се́дмь , дн҃їи пра́ꙁдника , и҆ сътвори́ша и҆́нꙋю , ꙁ҃ . дн҃їи праꙁнꙋ́юще · Съ ра́достїю б҄о нача̀ і҆е̑ꙁекїѧ цр҃ь съ і҆ѹ́дою  , и҆ да́сть ҂а҃ , ю҆́нець , и҆ , ҂ꙁ҃ . ѻ҆ве́цъ . и҆ начал̾ницы же даша лю́демъ ю҆́нець . ҂а҃ , и҆ ѻ҆ве́цъ , і҃ . ѻ҆сщ҃ен̾но б҄о е҆сть сщ҃ен̾никовъ мно́го мно́жество , и҆ ра́достїю и҆ꙁлїѧ́нъ весь наро́дъ і҆ѹ́динъ . такоже и҆ сщ҃ен̾ники и҆ левѷти и҆ вс҄е мно́жество и҆же прїидо́ша ѿ і҆и̑л҃ѧ . и҆ прише́лцы ѿ ꙁемлѧ̀ і҆и̑левы , и҆ ѻ҆бита́ющи въ і҆ѹ҆де́и · Бы́сть же вели́ко пра́ꙁдньство въ і҆ерⷵли́мѣ каково̀ не бы́сть ѿ дн҃їи соло́мона сн҃а двд҃ва цр҃ѧ і҆и̑л҃ва в̾ томъ гра́дѣ · И҆ въста́ша же сщ҃ен̾ницы и҆ левѷти блⷵвѧще б҃а . и҆ ѹ҆слы́шанъ е҆сть гла́съ иⷯ и҆ прїиде моле́нїе в̾ жили́ще е҆го ст҃ое нбⷵное ·
Глⷡ‍҇а , л҃а · Єгда же сїѧ вс҄ѧ съвръше́на . и҆ꙁшелъ е҆сть весь і҆и̑л҃ь и҆же ѻ҆брѣтенъ бы́сть въ гра́дⷯѣ і҆ѹ́диныхъ . и҆ съкрꙋши́ша ѻ҆́браꙁы , и҆ посѣко́ша га́и . и҆ раꙁори́ли сꙋть вы́шнѧѧ и҆ ѻ́лтари раꙁори́ша ѿ всеѧ̀ і҆ѹ҆де́а и҆ венїами́на и҆ ѿ е҆фре́ма же и҆ до манасїѧ , до́ндеже вс҄ѧ и҆спровергоша · И҆ ѻ҆брати́шасѧ вс҄и сн҃ове і҆и̑л҃еви . въ ѻ҆дръжа́нїѧ иⷯ , и҆ гра́ды и҆хъ · И҆е̑ꙁекїѧ же поста́ви на кождо чи́нъ сщ҃ен̾ническїи и҆ левѷт̾скїи , по раꙁдѣленїи иⷯ е҆ді́ного ко́ждо по слꙋже́нїю е҆го въ ѹ҆строе̑нїе и҆́стин̾ное сщ҃ен̾никомъ и҆ левѷтомъ въ всѐсож̾женїе и҆ ми́рнаѧ . дабы̀ слꙋжи́ли і҆ и҆сповѣда́лисѧ , и҆ пѣли же въ вра́тⷯѣ до́мꙋ гн҃ѧ · Ча́сть же цр҃ева бысть ѿ и҆́стиннаго е҆го и҆мѣнїѧ да приносиⷮсѧ вс҄есож̾женїе ѹ҆́трѣ в̾сегда̀ и҆ вечеⷬ‍҇ , въ сꙋботы же и҆ въ но́вомѣсѧчїѧ и҆ пра́ꙁницѣхъ про́чиⷯ . ꙗ҆́ко пи́сан̾но е҆сть въ ꙁаконѣ гн҃и · И҆ ꙁаповѣ́да па́ки людемъ и҆ живꙋщимъ въ і҆ерⷵли́мѣ . дабы̀ далѝ ча́сти сщ҃ен̾никомъ и҆ левѷтомъ . да мо́гꙋтъ настоѧ́ти ꙁако́нꙋ гн҃ю . и҆же е҆гда̀ погласовасѧ въ ѹ҆́ши мно́жествꙋ . мно́ги сн҃ове і҆и̑л҃еви принесо́ша пшени́ци , и҆ вина̀ і҆ е҆ле́ѧ . и҆ медꙋ и҆ вс҄ѧ и҆же ро́дитъ ꙁемлѧ̀ , и҆ десѧтины принесо́ша вс҄ѧ ѕѣ́ло мно́го · Сн҃ове же і҆и̑л҃еви і҆ и҆ѹ́дины и҆же ѻ҆бита́хꙋ въ поса́дѣхъ і҆ѹ́диныхъ , и҆ принесоша и҆ тыи десѧтины ѿ воловъ , и҆ ѻ҆вецъ . и҆ десѧтинꙋ ѿ коⷥ , и҆ пост҃и и҆̀ г҃ꙋ б҃ꙋ свое̑мꙋ · И҆ вс҄ѧ носѧ́щи сътвори́ша кꙋ́пы мно́ги . мⷵца третїаго поча́ша кꙋпомъ кла́сти ѻ҆снова́нїѧ . и҆ мⷵца , ꙁ҃ го̀ , съвръши́ша и҆хъ · Є҆гда же входѧ́щи быша . і҆е̑ꙁекїѧ и҆ нача́лницы е҆го , и҆ ви́дѣша кꙋ́пы . и҆ блⷵви́ша г҃а и҆ лю́ди і҆и̑л҃евы · Въпроси́ же і҆е̑ꙁекїѧ сщ҃еⷩ‍҇никовъ и҆ левѷтовъ , ѻ҆ чемъ тако лежахꙋ кꙋ́пы · ѿвѣща томꙋ̀ а҆ꙁарїѧ сщ҃ен̾никъ пр́ьвыи , ѿ колѣна садохова гл҃ющи , ѿнелѣже нача́ша приноси́ти прьвѣ́ишаѧ въ до́мъ гн҃ь . ꙗ҆до́хомъ и҆ насыщахоⷨсѧ доволно . достаⷮкомъ и҆ꙁбыша сїѧ мно́га , того раⷣ‍ꙵ ꙗ҆же блⷵви г҃ь лю́ди своѧ̀ . и҆ прочаѧⷤ‍ⷷ е҆сть мно́жества сїа ꙗ҆́же ви́диши · И҆ повелѣ и҆е̑ꙁекїѧ да ѹ҆гото́ваютъ жи́тницы въ домꙋ̀ гн҃и . и҆же е҆гда̀ сътвори́ша внесо́ша прьвѣи́шаѧ и҆ десѧтины . и҆ е҆ли́ка же даша вѣрнѣ́ише · Бѣ же старѣ́ишина иⷯ хоненїѧ левѷтинъ . и҆ семе́и браⷮ е҆го вто́рыи · По си́х же і҆ и҆и́ль , и҆ ѻ҆хоꙁїѧ , и҆ кенеⷴ‍҇ и а҆саи́ль , и҆ е҆римоѳъ , и҆ ѻ҆ꙁава́дъ . и҆ е҆лїи́ль и҆ ѻ҆самахїѧ , и҆ маа̑ѳъ , и҆ ванаїа́съ , и҆ сн҃ы е҆го приставле́ны по рꙋкꙋ хоненїи и҆ семе́и бра́та е҆го ѿ повелѣнїѧ і҆е̑ꙁекїа цр҃ѧ . и҆ а҆ꙁа́рїа а҆рхїере́а до́мꙋ гн҃ѧ · Къ нимъ же вс҄ѧ преⷣстоа́хꙋ , и҆ коре́и сн҃ъ е҆мна левѷтъ и҆ дверникъ въсточныхъ вра́тъ приста́вникъ б҄ѣ тѣмъ иже во́лею приноша́хꙋ г҃ꙋ . прьвѣ́ишаѧ и҆ пресщ҃ен̾ныхъ въ ст҃аѧ ст҃ыⷯ · И҆ поⷣ настоѧ́нїе его е҆ді́нъ , и҆ венїаминъ , і҆е̑сꙋе , и҆ семеїѧ , а҆марїѧ же , и҆ сохо́нїѧ въ рꙋкꙋ сщ҃ен̾никомъ . да вѣрнѣ́ише раꙁдѣлѧ́ютъ бра́тїи свое́и по слꙋже́нїю на кождо дн҃ь , ча́сти бо́лшимъ и҆ меншимъ · Про́чихъ мꙋж́еска по́лꙋ ѿ лѣтъ трею и҆ выш̾ше всѣмъ и҆же въхожда́хꙋ въ цр҃квь гн҃ю . и҆ чтоⷤ‍ⷷ по всѧ̀ дн҃и въꙁводѧхꙋ сїе постановенїе въ слꙋжъбꙋ и҆ въꙁдеръжа́нїе . по раꙁдѣленїихъ своиⷯ сщ҃енникоⷨ по семъꙗ̑мъ . и҆ левѷтомъ ѿ к҃ тѝ , лѣт̾ , и҆ вы́ш̾ше по чи́ноⷨ . и҆ всемꙋ же мно́жествꙋ , толико же на́мъ колико свобоⷣнымъ и҆хъ ѻ҆бѣ́ю же по́ломъ . вѣрнѣ́ише бра́шна ѿ тѣх̾ и҆же ѻ҆сщ҃ен̾на бѣхꙋ въꙁдаа́хꙋсѧ · Но и҆ сн҃овомъ а҆а̑ро́нимъ по поле́мъ и҆ поⷣ гра́ды гра́домъ и҆ е҆ди́ныⷨ расмотре́ни бѣша мꙋж́и и҆же ча́сти раꙁдава́ю̑тъ всⷨѣ по́лꙋ мꙋжескꙋ ѿ сщ҃ен̾никъ и҆ левѷт̾ . сътвори б҄о е҆ꙁекїа вс҄ѧ и҆же гл҃ахомъ . въ все́и і҆ꙋде́и дѣла́лъ же е҆стъ бл҃го и҆ пра́во и҆ и҆сти́н̾но преⷣ гм҃ъ бм҃ъ своиⷨ и҆́же е҆сть всѧ̀ слꙋж́ба слꙋже́нїа до́мꙋ гн҃ѧ по ꙁако́нꙋ и҆ чи́ны . хотѧ́щи въꙁыска́ти б҃а свое̑го всѣмъ срⷣцемъ свои̑мъ сътвори же и҆ преспѣва́ше ·
Глⷡ‍҇а , л҃в · И по словесе́хъ сиⷯ , и҆ и҆стин̾нѣ се́и . прїи́де сенахериⷨ цр҃ь а҆сѷрїи́скїи и҆ вни́де въ і҆у̑де́ю ѻ҆б̾стоѧ̀ гра́ды ꙁапа́систы хотѧ́щи въꙁѧти и҆хъ · Є҆гда́ же ви́дѣ і҆е̑ꙁекїа и҆же прихо́диⷮ сенахери́мъ . проти́вꙋ лица̀ е҆го вое̑ва́ти на і҆ерⷵли́мъ · Начаⷮ съ кнѧ́ѕи е҆го совѣтъ , и҆ мꙋж́и же крѣпча́ишими . да ꙁапира́ютъ главы̀ и҆сто́чникомъ и҆же бѣша вн҄ѣ гра́да · И҆ быⷵ совѣтъ е҆го бл҃гъ . и҆ собра̀ мно́го мно́жество людїи . и҆ ꙁапроша вс҄и и҆сто́чницы воⷣныѧ и҆ пото́къ и҆же лїашесѧ по́средѣ града гл҃ющи . да не прїидеⷮ цр҃ь а҆сѷрїискїи ѻ҆брѧ́щетъ воⷣ мно́го и҆ ѹ҆крѣпиⷮсѧ · И҆ ѹ҆крѣпи́сѧ е҆ꙁекїа , и҆ соꙁда̀ вс҄ѧ стѣны и҆же бы́ша рассы́паны . и҆ столпы̀ на не́и , і҆ и҆ꙁъ внꙋ̀ и҆́нꙋю стѣ́нꙋ · Въꙁдви́же же раꙁрꙋшенаѧ въ́ градѣ двд҃вѣ . поправѝ и҆ сътворѝ ѻ҆рꙋжїѝ мно́го и҆ щи́тоⷡ‍҇ · И҆ постави же нача́лники бра́немъ наⷣ лю́дми въ во́ю . и҆ соꙁва̀ всѣхъ на пло́щадь до вра́тъ дебрѝ . и҆ гл҃алъ е҆сть въ срⷣца иⷯ гл҃ющи мꙋжественѣ дѣ́лаите и҆ ѹ҆крѣпи́тесѧ , не ѹ҆страша́итесѧ ни ѹ҆жаса́итесѧ ѿ лица̀ цр҃ѧ а҆сѷрїиска . и҆ всего̀ мно́жества ли́цъ и҆же сꙋть с ни́мъ · Ꙗ҆́ко мно́го множа́е с на́ми сꙋть не́же с тѣмъ . с тѣмъ б҄о е҆сть мы́ш̾ца пло́тьнаѧ . с на́ми же г҃ь б҃ъ на́шъ помо́щникъ на́шъ . и҆ ѻ҆полчи́тъ же сѧ ꙁа на́съ · Ѹ҆крѣплени́ же сꙋть лю́ди словесы̀ і҆е̑ꙁекїѧ цр҃ѧ і҆ѹ́дина · И҆ посе́мъ посла̀ сенахери́мъ цр҃ь а҆сѷрїискїи рабы̀ своѧ̀ въ і҆ерⷵли́мъ . и҆ самъ съ всѣмѝ во́и ѻ҆бъстоа́ше лахи́съ . и҆ посла̀ къ і҆е̑ꙁекїѝ цр҃ю і҆ѹ́динꙋ , и҆ къ всѣмъ людеⷨ и҆же бѣхꙋ въ і҆ерⷵлимѣ гл҃щи · Сїѧ гл҃етъ сенахериⷨ цр҃ь а҆сѷрїскїи . въ чемъ в҄ы ѹ҆поваете сѣдѧ́ще въ ѻⷠ‍҇стоа́нїи і҆ерⷵли́мовѣ . не́ ли і҆е̑ꙁекїѧ прельща́етъ васъ да преда́сть в҄ы въ смр҃ть , въ глаⷣ и҆ жа́ждꙋ . ѹ҆крѣплѧ́ющи и҆же г҃ь б҃ъ ва́шъ и҆ꙁба́виⷮ васъ ѿ рꙋкꙋ цр҃ѧ а҆сѷрїиска · Не се л҄и се́й е҆сть і҆еꙁекїѧ и҆же раꙁорѝ вы́шънѧѧ ѻ҆лта́ри е҆го . и҆ повелѣ і҆ѹ́дѣ і҆ и҆ерⷵлимꙋ гл҃ющи . преⷣ ѻ҆лта́ремъ сиⷨ покланѧ́итесѧ . и҆ в немъ сожига́ите ѳемїа́мъ · Ни лѝ в҄ы не вѣ́сте чт҄о а҆́ꙁъ сътвори́хъ и҆ ѿц҃ы моѝ всѣмъ ꙁем̾скымъ людемъ . и҆ не премого́шⷶ вс҄и бо́ѕи ꙗ҆ꙁы́ковъ и҆ꙁба́вити странꙋ̀ свою̀ ѿ рꙋкꙋ мое́́ю . кт҄о е҆сть ѿ въсѣхъ бо́говъ ꙗ҆ꙁы́къ си́хъ . и҆хже и҆скорениша ѿц҃ы моѝ . не мо́глъ н҄и е҆ді́нъ и҆ꙁба́вити лю́ди своѧ̀ ѿ рꙋ́кꙋ мое́ю . да ꙗ҆ко мо́жетъ па́ки б҃ъ ваⷲ и҆ꙁба́вити васъ ѿ рꙋкѝ мое́ѧ . и҆ нн҃ѣ васъ да не прельсти́тъ і҆е̑ꙁекїѧ да не ѹ҆пова́ти ваⷵ сътвориⷮ посемꙋ̀ , и҆ не вѣ́рꙋите е҆мꙋ · А҆́ще б҄о ни е҆ді́нъ мо́глъ б҃ъ всѣхъ стра́нъ и҆ꙁба́вити лю́ди своѧ̀ ѿ рꙋкꙋ мое́ю , и҆ ѿ рꙋ́кꙋ ѿц҃ъ мои̑хъ . н҄и б҄о б҃ъ ва́шъ въꙁъмо́жет̾ и҆ꙁба́вити ваⷵ ѿ рꙋкѝ мое́ѧ . н҄о і҆ и́на мно́га гл҃али сꙋть рабѝ е҆го проти́вꙋ г҃а б҃а , и҆ проти́вꙋ і҆е ̑ ꙁекїѧ раба̀ е҆го . и҆ посла́нїѧ же писа̀ поношаѧ г҃а б҃а і҆и̑л҃ева . и҆ гл҃алъ е҆сть на́нь рекїи · Ꙗ҆́ко бо́ѕи ꙗ҆ꙁы́къ прочїихъ не мого́ша и҆ꙁба́вити людїи свои̑хъ ѿ рꙋ́кꙋ мое́ю . та́ко и҆ б҃ъ і҆е̑ꙁекїинъ и҆ꙁба́вити не мо́жетъ людїи е҆го ѿ рꙋкѝ мое̑ѧ · И҆ на́ипаче въꙁопѝ во́племъ вели́кимъ ꙗ҆ꙁы́комъ і҆ѹ҆де́искиⷨ проти́вꙋ людїи , и҆же сѣдѧ́хꙋ на стѣнаⷯ і҆ерⷵли́ма да ѹ҆страшиⷮ и҆хъ и҆ во́ꙁметъ гра́дъ · И҆ гл҃алъ же е҆сть проти́вꙋ б҃а і҆и̑л҃ева . ꙗ҆́ко сꙋпроти́вꙋ бого́въ людїи ꙁе́мъскихъ , дѣ́ла рꙋкъ чл҃ческиⷯ · И҆ моли́ша же сѧ сего̀ ра́ди поношенїѧ , і҆е̑ꙁекїѧ цр҃ь і҆ и҆саїѧ сн҃ъ а҆м̾мосовъ прⷪ‍҇ркъ . и҆ въꙁопи́ша да́же до нб҃си · И҆ посла̀ г҃ь а҆гг҃ла свое̑го . и҆же пораꙁѝ всѣхъ мꙋже́и хра́брыхъ и҆ бра́нниковъ . и҆ нача́лники во́емъ , въ по́лцехъ цр҃ѧ а҆сѷрїиска . и҆ въꙁвратѝ лице е҆го с поноше́нїемъ на́ ꙁемлю свою̀ · Є҆гда же въшелъ е҆сть в до́мъ б҃а свое̑го . сн҃ове и҆же и҆ꙁошлѝ бѣша ѿ чре́ва е҆го погꙋби́ша е҆го мечеⷨ . сп҃се же б҃ъ і҆е̑ꙁекїю и҆ ѻ҆бита́ющихъ і҆ерⷵли́мꙋ ѿ рꙋ́кꙋ сенахерима цр҃ѧ а҆сѷрїиска и҆ ѿ рꙋ́кꙋ всⷯѣ , и҆ пода́сть и҆мъ поко́и по ѻ҆́крⷵтъ · И҆ мно́ѕи приноша́хꙋ жрътвы г҃ꙋ въ і҆ерⷵлимѣ , и҆ дары і҆еꙁекїи цр҃ю і҆ѹ́динꙋ и҆же въꙁвышенъ е҆сть по си́хъ предъ всѣми ꙗ҆ꙁы́ки · И҆ потомъ по́ дн҃ех̾ тѣх̾ и҆ꙁнемо́же і҆е̑ꙁекїа даже смр҃ти и҆ помоли́сѧ г҃ꙋ . и҆ ѹ҆слы́ша же и҆ дасть е҆мꙋ ꙁна́менїе , и҆ не по добродѣтели , и҆же даде е҆мꙋ · Въꙁда́сть і҆е̑ꙁекїи , и҆ въꙁдви́жено е҆сть срⷣце е҆го . и҆ сотворе́нъ бысть проти́вꙋ е҆го гнѣ́въ и҆ проти́вꙋ і҆ѹ́ды і҆ и҆ерⷵлима . и҆ смире́нъ бысть по си́хъ · Того ради е҆же въꙁвыше́но бысть срⷣце е҆го . тако ѻ́нъ ꙗ҆́ко и҆ живꙋщеѝ въ і҆ерⷵлі́мѣ . не прїиде на ниⷯ ꙗ҆́рость гн҃ѧ во дн҃и і҆еꙁекїи ̑ ны  · И҆ бысть же і҆е̑ꙁекїеви бога́тъство и҆ сла́ва мно́га ѕѣло . и҆ сокро́вища себѣ мно́ги собра̀ сребра̀ и҆ ꙁла́та . и҆ ка́менїѧ чⷵтнаго , и҆ а҆рома́ты , и҆ ѻ҆рꙋжїа храни́лницы . и҆ всѣхъ раꙁныхъ сосꙋдовъ вели́къ чи́нъ . и҆ житници жиⷮ пшени́цы и҆ вина̀ и҆ е҆ле́ѧ . и҆ ꙗ҆сли всⷨѣ скотом̾ , и҆ ста́н̾ же ста́домъ и҆ ꙁагра́ды ѻ́вцаⷨ . и҆ поса́довъ , ѕ҃ , соꙁда̀  · И҆мѧ́ше б҄о ста́да ѻ҆ве́цъ и҆ скотовъ беꙁчи́слена · Того ради чт҄о да́сть е҆мꙋ г҃ь и҆ собра́нїѧ мно́го ѕѣло . то́й е҆сть і҆е̑ꙁекїѧ , и҆же ꙁавре вы́шнїи клю́чъ воⷣныи сїѻ́на · И҆ ѻ҆брати и҆хъ съ до́лꙋ к̾ полꙋ́дню града двд҃ва . въ всѣхъ дѣлехъ свои̑хъ сътворѝ преспѣва́ѧ и҆же въсхотѣ · И҆ се́й въ посла́нїи кнѧѕе́и вавѷлон̾скихъ , и҆же посла́ни бѧ́хꙋ к не́мꙋ да вопросѧⷮ е҆го ѻ҆ чюдесѝ и҆же слꙋчи́сѧ на ꙁемлѝ · И҆ ѻ҆ста́ви е҆го г҃ь да и҆скꙋси́тъ е҆го ви́дѣти и҆же бѣша въ срⷣци е҆го · И҆ про́чаѧ же словесъ і҆е̑ꙁекїа и҆ щедроты е҆го и҆ пи́сана сꙋть въ видѣнїѝ і҆саїѧ проро́ка сн҃а а҆м̾мосова . и҆ въ кни́ѕѣ цр҃ьствъ і҆ѹ́ды і҆ и҆и҃лѧ · И҆ ѹ҆спе же і҆е̑ꙁекїѧ съ ѿц҃ы свои̑ми , и҆ погребо́ша е҆го наⷣ гро́бы сн҃овъ двд҃выхъ . и҆ сла́вꙋ и҆ честь даша е҆мꙋ въ смр҃ти е҆го ве́сь і҆ѹ́да . и҆ вс҄и и҆же ѻ҆бита́хꙋ въ і҆ерⷵлимѣ . и҆ црⷵтвова же манасїѧ сн҃ъ е҆го в него̀ мѣсто ·
Глⷡ‍҇а , л҃г · Двадесѧ́ти лѣтъ б҄ѣ манасїѧ е҆гда̀ црⷵтвова́ти нача̀ и҆ н҃е , лѣтъ , црⷵтвова̀ въ і҆ерⷵлимѣ . сътвори́ же лꙋка́вое преⷣ гм҃ъ по поноше́нїю ꙗ҆ꙁы́къ и҆́хже и҆спрове́рже г҃ь преⷣ сн҃ы і҆ил҃евы · И҆ ѻ҆брати́сѧ и҆ воꙁдви́же вы́шнѧа иⷯже раскопаⷧ‍҇ б҄ѣ е҆ꙁекїа ѿц҃ъ е҆го . състро́и же ѻ҆лтарѝ ваа̑ли́мꙋ . и҆ сътворѝ лѣ́сы . и҆ поклони́сѧ в̾семꙋ̀ мно́жествꙋ нб҃си . и҆ почтѝ и҆хъ . и҆ съꙁда же ѻ҆лтари в домꙋ̀ гн҃и . ѻ҆ ниⷯ же гл҃а г҃ь · Въ і҆ерⷵлимѣ бꙋ́детъ и҆́мѧ моѐ въ вѣ́ки . и҆ съꙁда же жръто́вники всѣмъ во́емъ нбⷵнымъ въ двою̀ дво́рѣхъ до́мꙋ гн҃ѧ . проити же сътворѝ сн҃овомъ свои̑мъ по ѻ҆гню̀ въ ѹ҆до́ли вененони , и҆ вража́ше со жре́бїи . послѣ́доваше гада́нїемъ , и҆ проклѧ́тымъ вол̾фова́нїеⷨ ѕѣ́ло слꙋжа́ше , и҆мѣ́аше съ собо́ю воⷧ‍҇фы и҆ ѻ҆баа́н̾ники · Мно́га же лꙋка́ва дѣ́ла е҆сть сътвориⷧ‍҇ преⷣ гм҃ъ да прогнѣ́ваетъ е҆го . и҆стꙋка́н̾на же и҆ сълїа́на ѻ҆́браꙁы поста́ви в домꙋ̀ гн҃и · ѻ҆ не́мже гл҃алъ е҆сть г҃ь къ дв҃дꙋ и҆ къ соло́монꙋ сн҃ꙋ е҆го гл҃ющи · Въ домꙋ̀ се́мъ и҆ въ і҆ерⷵлимѣ е҆го́же и҆ꙁбра́хъ ѿ всѣхъ колѣ́нъ і҆и̑л҃евыⷯ . Положꙋ̀ и҆́мѧ моѐ въ вѣ́ки · И҆ не приложꙋ̀ подви́гнꙋти но́гꙋ і҆и̑л҃евꙋ ѿ ꙁемлѧ̀ ю҆же преда́хъ ѿц҃емъ и҆хъ · То́кмо а҆́ще съхранѧ́тъ сътвори́ти и҆же повелѣ́хъ иⷨ , по всемꙋ̀ ꙁако́нꙋ и҆ чи́нꙋ и҆ сꙋд̾ба́мъ и҆же ꙁаповѣ́дахъ рꙋко́ю моѷсїа · И҆ прельсти манасїа і҆ѹ҆де́ю и҆ живꙋщихъ въ і҆ерⷵлимѣ да сътво́рѧтъ лꙋкавое наⷣ всѣми ꙗ҆ꙁы́ки . и҆́хже и҆спрове́рже г҃ь ѿ лица̀ сн҃овъ і҆и̑л҃евъ · И҆ гл҃алъ же е҆сть г҃ь на манасїѧ , и҆ на лю́ди е҆го . и҆ внѧ́ти не въсхотѣша . того ра́ди наведе на ниⷯ нача́лники во́и цр҃ѧ а҆сѷрїиска · И҆же ꙗ҆́ша манасїѧ и҆ свѧꙁа́ша чѣп̾ми и҆ ѻ҆ко́вы но́жными , и҆ ведо́ша въ вавѷло́нъ . и҆ ꙗ҆́ко ѹ҆нꙋженъ бы́сть . помоли́сѧ г҃ꙋ б҃ꙋ свое̑мꙋ , и҆ сътворѝ покаа́нїе ѕѣ́ло преⷣ лицемъ б҃а ѿц҃ь своиⷯ . и҆ помоли́сѧ къ немꙋ · И҆ ѹ҆слы́ша мл҃твꙋ е҆го , и҆ во́пль е҆го . и въꙁ̾врати е҆го въ і҆ерⷵлимъ на црⷵтво е҆го . и҆ поꙁна̀ манасїа ꙗ҆́ко г҃ь се́и е҆сть б҃ъ . и҆ посеⷨ же съꙁда̀ стѣнꙋ вн҄ѣ гра́да двд҃ва ѿ лива́на къ восто́кꙋ въ пото́цѣ , ѿ в̾хоже́нїѧ вра́тъ ри́бныхъ . и҆ въꙁⷣви́же т҄о ѕѣ́ло · И҆ поста́ви нача́лники во́емъ въ всѣхъ гра́дехъ і҆ѹ́диныхъ стѣна́тыхъ . і҆ и҆ ѿꙗ҆́тъ бо́ги чю́джи і҆ и́долы ѿ до́мꙋ гн҃ѧ . и҆ вс҄ѧ ѻ҆лтарѧ̀ и҆́хже сътворѝ въ горѣ до́мꙋ гн҃ѧ въ і҆ерⷵли́мѣ , і҆ и҆ꙁгна̀ вс҄ѧ во́нъ и҆с поса́довъ · И҆ па́ки въꙁдви́гъ ѻ҆́лтарь гн҃ь . и҆ пожрѐ на то́мъ жр́ътвы и҆ ми́рнаѧ и҆ хвалꙋ̀ . и҆ ꙁаповѣ́да і҆ѹ́дѣ да слꙋжатъ г҃ꙋ б҃ꙋ і҆и̑л҃евꙋ . ѻ҆ба́че же е҆щѐ лю́дїе жрѧ́хꙋ на высо́кихъ сꙋ́етъномꙋ бо́гꙋ свое̑мꙋ . и҆ про́чаѧ же дѣѧ́нїа манасїина и҆ моли́тва е҆го и҆же къ б҃ꙋ . и҆ словеса̀ ви́дѧщихъ ꙗ҆́же гл҃ахꙋ к немꙋ во и҆мѧ г҃а б҃а і҆и̑л҃ева · Сѐ въ словесе́хъ моли́твы е҆го , и҆ ꙗ҆́ко ѹ҆слы́ша е҆го и҆ всѧ̀ грѣхѝ  . и҆ ѹ҆ничиже́нїе . и҆ мѣ́ста в нихъ же съꙁида̀ высо́каѧ , и҆ сътвори лѣ́сы , и҆ ѻ҆́браꙁы , і҆ и҆ꙁваѧ́н̾ны , и҆ пре́же не́же сътвори́ покаѧ́нїе . пи́сана сꙋть въ словесе́хъ ви́дѧщихъ · Ѹ҆спе́ же манасїѧ съ ѿц҃ы свои̑ми . и҆ погребо́ша е҆го въ са́дѣ въ домꙋ̀ е҆го · И҆ цр҃ьствова же в него мѣ́сто сн҃ъ е҆го а҆монъ к҃в , лѣтѣ бы́сть а҆мо́нъ е҆гда̀ црⷵтвова́ти нача́ . и҆ в҃ , лѣта црⷵтвова въ і҆ерⷵлимѣ . и҆ сътвори́ же лꙋка́вое преⷣ гм҃ъ ꙗ҆́ко творѧ́ше манасїѧ ѿц҃ъ е҆го , и҆ всѣ́мъ и҆́доломъ и҆же манасїа б҄ѣ сътвори́лъ  · Пожрѐ а҆мо́нъ и҆ слꙋжи и҆мъ , и҆ не смири́сѧ преⷣ гм҃ъ ꙗ҆́ко смири́сѧ манасїѧ ѿц҃ъ е҆го ꙁанѐ и҆ мно́жае и҆ боⷧ‍҇ши съгрѣши · Є҆гда же и҆ съпротиви́шасѧ проти́вꙋ е҆го рабѝ е҆го . ѹ҆би́ша е҆го в домꙋ̀ е҆го · И҆ па́ки лю́дїе ꙁемлѝ ѹ҆би́ша тѣхъ и҆же а҆мо́на пораꙁи́ша . и҆ поста́виша лю́дїе ꙁемлѧ̀ цр҃ѧ і҆ѻ҆сїа сн҃а е҆го в него мѣ́сто ·
Глⷡ‍҇а , л҃д · Ѡсмъ лѣтъ бысть і҆ѻ҆сїѧ е҆гда̀ црⷵтвова́ти нача̀ , и҆ л҃а , лѣто црⷵтвова въ і҆ерⷵлимѣ . и҆ сътвори́ же чт҄о быⷵ пра́во преⷣ гм҃ъ , и҆ ходѝ въ пꙋтеⷯ дв҃да ѿц҃а свое̑го . и҆ не ѹ҆клони́сѧ н҄и на де́сно н҄и на́ лѣво · Въ і҃ е лѣто црⷵтва свое̑го . и҆ сѐ бо е҆ще б҄ѣ ѻ҆́троⷦ‍҇ нача̀ въꙁыска́ти б҃а ѿц҃а свое̑го дв҃да . и҆ въ в҃і лѣто црⷵтва свое̑го нача̀ ѻ҆чища́ти і҆ѹ҆де́ю , і҆ерⷵлимъ . ѿ высо́киⷯ и҆ лѣ́совъ , і҆ и́доловъ і҆ и҆стꙋка́нныⷯ · и҆ раꙁори́ша же преⷣ ни́мъ ѻ҆лтарѧ̀ ваа̑лимлѧ і҆ и́долы иже наставле́ни бѧ́хꙋ съкрꙋше́ни сꙋть , и҆ посѣчѐ га́и , і҆ и҆стꙋка́нныѧ , и҆ сълїѧ́нныѧ . и҆ съкрꙋшѝ , і҆ и҆стнѝ , и҆ ростопѝ , и҆ поверже преⷣ лице́мъ гро́бовъ , жер̾твъ и҆хъ , и҆ ко́сти жерцевъ и҆хъ съж̾же на ѻ҆́лтарѣхъ иⷯ · И҆ ѻ҆чисти і҆ѹ́дꙋ і҆ерⷵлимъ . и҆ въ градехъ манасїиныⷯ и҆ е҆фрѣмлихъ и҆ симеѻ́нихъ да́же и҆ до неѳали́ма и҆ мѣ́ста и҆хъ  , всѧ̀ и҆спрове́рже . и҆ ѻ҆лтарѝ раꙁмета̀ , и҆ лѣсы̀ и҆стꙋка́нныѧ и҆стнѝ въ кꙋсїе . и҆ всѧ̀ же кꙋми́рницы высо́кїа и҆стнѝ ѿ всеа̀ ꙁемлѧ̀ і҆и̑л҃евы . и҆ въꙁврати́сѧ въ і҆ерⷵлимъ · Въ и҃і , лѣто црⷵтва свое̑го . ѻ҆чище́на ꙁемлѧ̀ и҆ цр҃ковь гн҃ѧ . посла же саⷨфа́на сн҃а е҆селїева , и҆ а҆меа̑сїю нача́лника гра́да . і҆ и҆ѻ҆а́са сн҃а и҆ѻ҆ха́ꙁова памѧтопи́сца  , да въꙁдвигнꙋтъ до́мъ г҃а б҃а свое̑го , и҆же прїидо́ша къ хелкїи сщ҃енникꙋ вели́комꙋ прїѧ́ти ѿ него сре́бреники и҆же принесе́ни бѣша до́мꙋ гн҃ю , иⷯже събра́ша левѷти и҆ две́рницы ѿ манасїѧ и҆ ѿ е҆фрѣма и҆ нача́лниковъ и҆ всⷯѣ про́чихъ і҆и̑ꙁра́илѧ . и҆ ѿ всеѧ̀ і҆ѹ҆де́а и҆ венїами́на , и҆ ѻ҆бита́ющиⷯ въ і҆ерⷵлимѣ и҆ да́ша в рꙋцѣ и҆хъ и҆же преⷣнїи бѧ́хꙋ дѣ́лателїе в домꙋ гн҃и . да въꙁдви́гнꙋтъ цр҃ковь . и҆же и҆ не крѣ́пкаѧ да ѹ҆правлѧ́ютъ . и҆ тїи да́ша ѧ҆̀ ѹ҆модѣ́лникомъ і҆ и҆ꙁвѣ́стникомъ да кꙋпѧтъ ка́менїе четвероѹ҆го́лное , и҆ на дре́ва на раꙁ̾сѣ́лныѧ съꙁида́нїѧ , и҆ на покры́тїе до́момъ и҆же раꙁориша цр҃и і҆ѹ́дини . и҆же вѣрнѣ́ишїе мꙋж́и всѧ̀ сътвори́ша · Бѧ́хꙋ же преⷣста́тели дѣ́лателемъ ге́ѳъ , и҆ а҆вдїѧ левѷтинъ ѿ сн҃овъ мера́ри , и҆ ꙁаха́рїѧ , и҆ мосоⷧ‍҇ла́мъ ѿ сн҃овъ каа́ѳъ и҆же прилежа́хꙋ дѣ́лꙋ . и҆ вс҄и левѷти , і҆ и́же ꙁнахꙋ въ а҆рга́ны пѣти . наⷣ тѣми и҆же по ро́ꙁнымъ ѻ҆бы́чае̑мъ бремена̀ ноша́хꙋ . и҆ наⷣ творѧ́щими дѣ́ло дѣла́нїѧ  · И҆ ѿ левѷтъ бѣша писари и҆ сꙋдїи и҆ две́рницы , е҆гда̀ и҆ꙁноша́ти и҆мъ сре́бреники и҆же принесе́ни бѣша въ цр҃ковь гн҃ю · И҆ ѻ҆брѣтѐ хеⷧ‍҇кїа сщ҃енникъ , книгꙋ ꙁако́на гн҃ѧ . и҆же дана̀ бы́сть поⷣ рꙋ́кꙋ моѷсїѧ · И҆ ѿвѣща̀ хел̾кїѧ и҆ рече къ сафа́нꙋ писарꙋ . книгꙋ ꙁако́на ѻ҆брѣто́хъ въ домꙋ̀ гн҃и и҆ дадѐ сафа́нꙋ . ѻ҆́нъ же несѐ ю҆̀ къ цр҃ю . и҆ ꙁвѣща̀ е҆мꙋ гл҃ющи . всѧ̀ и҆же да́лъ е҆си в рꙋ́кꙋ рабо́мъ твоиⷨ с҄е съверша́ютсѧ . сребро̀ чт҄о наидо́хомъ в домꙋ̀ гн҃и сълїѧ́хом̾ . да́но же е҆сть дѣ́лателемъ ѹ҆модѣ́лнымъ , и҆ ро́ꙁнаѧ дѣ́ла кꙋ́ющимъ · И҆ въꙁвѣстѝ сафа́нъ пи́саръ сло́во гл҃ѧ , даде́ м҄и хел̾кїа сщ҃ен̾никъ сїю кни́гꙋ . и҆же сафа́нъ съ цр҃емъ настоѧ́щее почита́ше · И҆ слы́ша цр҃ь словеса̀ ꙁако́на и҆ растерꙁа̀ ри́ꙁы своѧ̀ · И҆ повелѣ цр҃ь хел̾кїеви , и҆ а҆хика́мꙋ сн҃ꙋ и҆ѻ҆сафа́новꙋ . и҆ а҆вдо́нꙋ сн҃ꙋ михе́евꙋ , и҆ сафа́нꙋ пи́сарꙋ , и҆ а҆са́їю рабꙋ̀ цр҃евꙋ гл҃ющи . и҆дѣте и҆ моли́тесѧ г҃ꙋ ꙁа мѧ̀ , и҆ ꙁа про́чихъ і҆и̑л҃ѧ і҆ и҆ѹ́дꙋ , ꙁа всѧ̀ словеса̀ книги сеѧ̀ и҆же ѻ҆брѣте́на е҆сть . вели́къ б҄о гнѣ́въ раⷥгорѣ́сѧ на наⷵ . того ра́ди и҆же не съхрани́ша ѿц҃ы на́ши слове́съ гн҃ихъ , да сътво́рѧтъ всѧ̀ и҆же пи́сана сꙋть в то́мъ ѻ҆брѣте́нїи · И҆ и́де хел̾кїѧ , и҆ тїи и҆же вкꙋ́пѣ ѿ цр҃ѧ послани бѧ́хꙋ къ ѻ҆л̾да́нѣ пррⷪ‍҇чицы женѣ сел̾лꙋ́мовѣ , сн҃овъ ѳекꙋе́выхъ сн҃ꙋ е҆серїевꙋ стра́жеи ри́ꙁных̾ . хранѧ́щеи ꙁа́повѣди . и҆же ѻ҆биташе въ і҆ерⷵлимѣ въ маса́нѣ и҆ гл҃али сꙋть е́и по семꙋ̀ · И҆ та̀ ѿвѣща̀ и҆мъ . сїѧ рече г҃ь б҃ъ і҆и̑л҃евъ . гл҃ите мꙋж́ꙋ и҆же посла̀ ваⷵ къ мнѣ . сїѧ рече г҃ь с҄е а҆́ꙁъ наведꙋ̀ ѕла́ѧ на мѣсто с҄е , и҆ на ѻ҆бита́ющиⷯ е҆го . всѧ же проклѧ́тїѧ и҆же пи́сана сꙋть въ кни́ѕѣ то́и , ю҆́же что́ша преⷣ цр҃емъ і҆ѹ́динымъ ꙁанѐ ѻ҆ста́виша м҄ѧ . и҆ кадѧ́хꙋ бого́мъ чю́ждимъ . да м҄ѧ къ ꙗ҆́рости приꙁовꙋтъ , въ всѣ́хъ дѣлеⷯ рꙋ́кꙋ свою̀ . того ра́ди раꙁгорѣ́сѧ гнⷡ‍҇ѣ мо́и на мѣ́сто т҄о и҆ не ѹ҆га́ситсѧ · И҆ къ цр҃ю же і҆ѹ́динꙋ и҆же посла̀ ва́съ ко г҃ꙋ помоли́тисѧ та́ко гл҃ите е҆мꙋ . сїѧ рече г҃ь б҃ъ і҆и̑л҃евъ . ꙗ҆́ко слы́шалъ е҆си словеса̀ . и҆ сꙋмнѣ́сѧ срⷣце твоѐ и҆ смири́л̾сѧ е҆си предо мно́ю наⷣ тѣми и҆же рече́нна сꙋть проти́вꙋ мѣста сего , и҆ ѻ҆бита́ющимъ і҆ерⷵлимꙋ . посрами́ же сѧ лица̀ мое̑го и҆ растерꙁа́лъ е҆си ри́ꙁы твоѧ̀ и҆ пла́калъ е҆си предо мно́ю . а҆́ꙁ̾ же ѹ҆слы́шахъ т҄ѧ реⷱ‍҇ г҃ь . с҄е приложꙋ̀ т҄ѧ къ ѿц҃емъ твои̑мъ , и҆ приложи́шисѧ въ гро́бѣ твое̑мъ въ мирѣ . и҆ не ѹ́ꙁрѧтъ ѻ҆́чи твоѝ всѧ́кого ѕла̀ и҆же а҆́ꙁъ наведꙋ̀ на мѣ́сто сѐ , и҆ на ѻ҆бита́ющихъ е҆го · Въꙁвѣсти́ша ѹ҆бо цр҃ю всѧ и҆же гл҃а . и҆ посла̀ цр҃ь и҆ съꙁва всѣ́хъ бо́лше роⷣныхъ і҆ѹ́диныхъ і҆ерⷵлима . и҆ в̾ꙁы́иде въ доⷨ гн҃ь . и҆ вси мꙋ́жи і҆ѹ́дины и҆ живꙋщеи въ і҆ерⷵлимѣ . и҆ сщ҃енницы и҆ левѷты , и҆ ве́сь по́лкъ ѿ ме́ншихъ да́же до бо́льшихъ . и҆́м̾же слы́шащимъ в домꙋ̀ гн҃и . чтѐ цр҃ь вс҄ѧ словеса̀ ѻ҆брѣт̾шаѧ̑сѧ въ домꙋ̀ гн҃и стоѧ́щи ѹ҆ прⷵтла свое̑го . и҆ ꙁавѣща̀ ꙁавѣтъ преⷣ гм҃ъ да хо́дѧтъ по немъ , и҆ да съхранѧюⷮ повеле́нїѧ е҆го и҆ свѣдѣ́нїѧ е҆го и҆ ѻ҆правда́нїѧ е҆го всѣ́мъ срⷣцемъ свои́мъ , и҆ всею̀ дш҃ею свое̑ю . твори́ти же и҆же пи́сана сꙋть ꙗ҆́ко словеса̀ ѻ҆брⷮѣшїисѧ въ кни́ꙁѣ се́и · Ꙁаклѧ́ть же на тоⷨ всⷯѣ и҆же ѻ҆брѣте́ни бѧ́хꙋ въ і҆ерⷵлимѣ и҆ венїами́нѣ . и҆ сътвори́ша ѻ҆бита́юще въ і҆ерⷵлимѣ по чинꙋ̀ г҃а б҃а ѿц҃ъ свои̑хъ . ѿꙗ҆́тъ б҄о і҆ѻ҆сїа всѧ̀ поноше́нїѧ ѿ всеѧ̀ ꙁемлѝ сн҃овъ і҆и̑л҃евъ . и҆ сътворѝ всѣхъ и҆же ѻ҆ста́вшїи бѧ́хꙋ въ і҆и̑л҃и слꙋжи́ти г҃ꙋ б҃ꙋ свое̑мꙋ всѧ̀ дн҃и живота̀ е҆го , и҆ не ѿидо́ша ѿ г҃а б҃а ѿц҃ъ свои̑хъ ·
Глⷡ‍҇а , л҃е · И сътвори́ же і҆ѻ҆сїѧ въ і҆ерⷵли́мѣ па́схꙋ г҃ꙋ б҃ꙋ свое̑мꙋ , и҆ пожре́на е҆сть па́сха въ д҃і дн҃ь , мⷵца прь́ваго . и҆ поста́ви сщ҃ен̾ники въ строи҆́тельстве́хъ и҆хъ , и҆ ѹ҆крѣпѝ и҆хъ да слꙋжатъ г҃ꙋ в домꙋ̀ гн҃и . и҆ рече левѷтомъ си́лнымъ наѹ҆ча́ти всеⷢ‍҇ і҆и̑лѧ ѻ҆ст҃итисѧ г҃ꙋ · И҆ гл҃алъ е҆сть поста́вити кїѻ́тъ въ ст҃ительство цр҃кви гн҃и , и҆ поста́виша кїѻ́тъ ст҃ыи въ хра́мѣ и҆же съꙁда̀ соло́мон̾ сн҃ъ двд҃въ цр҃ь і҆и̑л҃евъ . и҆ реⷱ‍҇ цр҃ь нѣсть носи́ти на ра́мѣ ничтоⷤ‍ⷷ · И҆ нн҃ѣ ѹ҆бо слꙋжи́те г҃ꙋ б҃ꙋ ва́шемꙋ и҆ лю́деⷨ е҆го і҆и̑л҃ю . и҆ ѹ҆гото́ваи̑те ва́съ по домо́хъ и҆ племенъ ва́шихъ въ раꙁдѣле́нїихъ е҆ді́ныхъ . ꙗ҆́ко повелѣ двⷣъ цр҃ь і҆и̑л҃евъ , и҆ ѻ҆писа̀ соло́монъ сн҃ъ е҆го , и҆ слꙋжи́те въ ст҃ительствѣ по ѻ҆би́телемъ раꙁдѣлени и҆ по домомъ ѿч҃ествъ вашихъ . съ бра́тїею ва́шею , ꙁа сн҃ы людски . по ча́стемъ ѿч҃ества левѷтъскаго , пожрети па́схꙋ . и҆ ст҃аѧ ѹ҆гото́ваите бра́тїи ва́шеи е҆же сътвори́ти . по словесе́мъ и҆же гл҃ъ е҆сть г҃ь рꙋко́ю моѷсїѧ , и҆ нача̀ і҆ѻ҆сїѧ съ сн҃ы лю́дъскими , ѻ҆в̾цы , и҆ а́гнъцы , и҆ коꙁлы̀ ѿ ко́ꙁъ , вс҄ѧ на па́схꙋ . и҆ всѣхъ ѻ҆брѣте́ныхъ въ число . ҂л҃ , и҆ воло́въ ҂г҃ · Сїѧ ѿ цр҃ева да́нїѧ . и҆ вое̑воды е҆го во́лею чт҄о ѻ҆бѣща́хꙋ въꙁда́ша лю́демъ и҆ сщ҃ен̾никомъ и҆ левѷтомъ · И҆ даде́ же хел̾кїѧ и҆ ꙁаха́рїѧ і҆ и҆и́ль нача́лникꙋ до́мꙋ гн҃ѧ . да́ша сщ҃ен̾никомъ къ сотворе́нїю па́схи скота̀ смѣше́на , ҂в҃ , и҆ х҃ · и҆ воло́въ , т҃ , гонїѧ же и вене́ѧ а҆сїа и҆ наѳанае̑ль бра́тїѧ е҆го , и҆ а҆савїѧ , і҆ и҆и́ль і҆ и҆ѻ҆ꙁава́дъ нача́лницы левѷтомъ въꙁда́ша про́чимъ левѷтом̾ къ праꙁнова́нїю па́схи . ҂е҃ , ѻ҆вецъ , и҆ воло́въ , е҃ со́тъ · Ѹ҆гото́вано же е҆сть слꙋже́нїе , и҆ сташа сщ҃ен̾ницы въ чинꙋ̀ свое́мъ . левѷти же в̾ ли́цеⷯ и҆хъ по цр҃евꙋ повеле́нїю , и҆ пожре́на еⷵ пасха . и҆ пролїѧ́ша сщ҃ен̾ницы рꙋка́ма свои́ма кро́вь . и҆ левѷти ѻ҆дира́хꙋ ко́жи в̾сесъж̾же́нїи . и҆ раꙁлꙋчи́ша иⷯ да даю́тъ по домо́мъ и҆ ѻ҆би́телемъ е҆ді́нымъ . и҆ да приносѧтсѧ гв҃и в̾сесъж̾же́нїѧ . ꙗ҆ко пи́сано е҆сть въ кни́ѕѣ ꙁако́на моѷсїѻ҆ва , и҆ тако ꙁаѹ́тра ѿ воло́въ сътвори́ша , и҆ пекошⷶ па́схꙋ на ѻ҆гнѝ ꙗ҆́ко в ꙁако́нѣ пи́сано еⷵ и҆ ст҃аѧ варѧ́хꙋ въ мѣдницахъ котлѣхъ и҆ гор̾шцѣхъ , и҆ пот̾ща́н̾но раꙁдѣли́ша всемꙋ̀ наро́дꙋ . себѣ же и҆ сщ҃ен̾никомъ пото́мъ ѹ҆гото́вашⷶ ꙗ҆́ко въ воꙁноше́нїи в̾сесъжега́емыхъ и҆ тꙋковъ даже до́ нощи сщ҃енницы бы́ша непра́ꙁни гдѣ и҆ левѷти себѣ и҆ сщ҃ен̾никомъ сн҃овомъ а҆аро́нимъ ѹ҆гото́ваша послѣ́днимъ . па́ки пѣвцы̀ сн҃ове а҆са́фовы стоѧ́хꙋ в чинꙋ̀ свое̑мъ по повелѣнїю дв҃да и҆ а҆са́фа , и҆ е҆м̾ма́на і҆ и҆диѳꙋма прⷪ‍҇рковъ цр҃ѧ дв҃да , и҆ нача́лниковъ . две́рницы б҄о по вра́томъ е҆ді́нымъ въꙁдержа́хꙋ та́ко . да ни ма́ла б҄о ѿходили ѿ слꙋж́бы  . сего ра́ди и҆ братїѧ и҆хъ левѷти ѹ҆гото́ваша и҆мъ бра́шна . всѧ̀ б҄о слꙋж̾ба гн҃ѧ пра́во съврьше́на е҆сть въ дн҃ь то́и , да сътворѧ́тъ па́схꙋ и҆ принесꙋтъ в̾сесъж̾же́нїѧ на ѻ҆лта́рь гн҃ь по повелѣнїю цр҃ѧ і҆ѻ҆сїѧ · Сътвори́ша же сн҃ове і҆и̑л҃ви и҆же ѻ҆брѣте́ни бѧ́хꙋ т҄ꙋ па́сцѣ въ времѧ т҄о . и҆ пра́ꙁникъ ѻ҆прѣснокоⷨ , ꙁ҃ , дн҃їи . не бы́сть па́сха подо́бна то́и въ і҆и̑л҃и ѿ дн҃и самоила прⷪ‍҇рка . н҄о никото́рыи же ѿ всѣх̾ цр҃еи і҆и̑л҃выⷯⷯ сътвори́лъ па́схꙋ . ꙗ҆́ко і҆ѻ҆сїѧ . и҆ сщ҃енники и҆ левѷти и҆ весь і҆ѹ́да і҆и̑л҃ь . и҆же ѻ҆брѣте́нъ бы́сть и҆ ѻ҆бита́ющїи въ і҆ерⷵлимѣ  , въ и҃і лѣто црⷵтва і҆ѻ҆сїина , сїѧ па́сха праꙁно́вана бы́сть · По сихъ всѣхъ и҆хже сътворѝ і҆ѻ҆сїѧ , въ домꙋ̀ , и҆ басночре́вныхъ , и҆ въл̾хвꙋ́ющихъ и҆ кꙋмиⷬ‍҇ницы , і҆ и́долы . и҆ гаѝ ꙗ҆́же бѧ́хꙋ , и҆ въ і҆ерⷵлимѣ , и҆ въ і҆ѹ҆де́и , пож̾жѐ ѻ҆гне́мъ цр҃ь і҆ѻсїѧ , да съвръши́тъ гл҃ы и҆же бѧ́хꙋ напи́саны въ ꙁако́нѣ кни́ги ю҆же ѻ҆брѣтѐ хел̾кїѧ жре́цъ въ домꙋ̀ гн҃и . и҆ подо́бенъ е҆мꙋ не быⷵ пред ни́мъ , и҆же б҄ы ѻ҆брати́лъсѧ къ г҃ꙋ всѣмъ срⷣцемъ свои̑м̾ , и҆ в̾сею̀ дш҃ею свое̑ю , и҆ всею̀ крѣпостїю свое̑ю по всемꙋ̀ ꙁако́нꙋ моѷсїѻ҆вꙋ · И҆ понеⷨ не воста̀ подо́бенъ е҆мꙋ . ѻ҆баче не ѿврати́сѧ г҃ь ѿ ꙗ҆́рости е҆го вели́кїѧ е҆ю́же раꙁ̾гнѣ́васѧ г҃ь на і҆ѹ҆де́ю , всⷯѣ ради лꙋка́въствъ е҆ѧ̀ · И҆миже сълꙋка́въствова манасїѧ , и҆ рече г҃ь і҆ и҆ѹ́дꙋ ѹ́бо ѿринꙋ̀ ѿ лица̀ мое̑го · Ꙗ҆́коже ѿврати́хъ до́мъ і҆и̑л҃евъ . и҆ ѿвръгꙋ и҆ гра́дъ е҆гоже и҆ꙁбра́хъ і҆ерⷵлимъ · И҆ хра́мъ е҆гоже рѣхъ да бꙋдетъ и҆́мѧ моѐ т҄ꙋ · И҆ вꙁы́иде фараѻ́нъ неѻ҆ха́и цр҃ь е҆гѷпетъскїи на ѻ҆плъче́нїе на цр҃ѧ а҆сѷрїискаго на рѣкꙋ̀ е҆фра́тъ · И҆ и҆дѐ въ срѣте́нїе е҆мꙋ і҆ѻ҆сїѧ цр҃ь . ѻ҆́н же посла̀ к немꙋ̀ послы̀ и҆ рече , чт҄о мн҄ѣ и҆ тебѣ цр҃ю і҆ѹ́динъ · Не проти́вꙋ тебѐ днесь и҆дꙋ вое̑ва́ти , н҄о проти́въ и҆́ного ѻ҆поⷧ‍҇ча́юсѧ . на е҆гоже мн҄ѣ б҃ъ поⷮщаⷩ‍҇но и҆тѝ повелѣ . ѻ҆ста́ви сꙋпроти́вꙋ б҃ꙋ твори́ти и҆же съ мно́ю е҆сть да не ѹ҆бїетъ т҄ѧ . не хотѣ і҆ѻ҆сїѧ ѻ҆брати́тисѧ ѿ него н҄о ѹ҆гото́ва противꙋ е҆го бра́нь . ниже послꙋша слове́съ неꙁриха́вовыхъ и҆же ѿ ѹ҆́стъ бж҃їих̾ но поше́лъ да вою́етъ на поли магеⷣдо и҆дѣже ѹ҆ꙗ̑ꙁве́нъ ѿ стрѣлецъ цр҃ь і҆ѻ҆сїѧ , и҆ рече ѻ҆́трокомъ свои̑мъ . и҆ꙁведѣте мене ѿ бра́ни ꙗ҆́ко тѧⷤко ѹ҆ꙗ̑ꙁве́нъ е҆смь . і҆ и҆ꙁведо́ша е҆го ѻ҆́троцы е҆го ѿ колесни́цы , и҆ въ дрꙋгꙋ́ю колесни́цꙋ посаждахꙋ е҆го . и҆же послѣдовахꙋ е҆го ѻ҆бы́чаемъ црⷵким̾ и҆ привеꙁо́ша е҆го въ і҆ерⷵли́мъ и҆ ѹ́мре и҆ погребе́нъ въ́ гробѣхъ ѿц҃ь свои̑хъ и҆ весь і҆ѹ́да і҆ерⷵлим̾ пла́кахꙋ і҆ѻ҆сїѝ , і҆е̑ремїѧ же въꙁрыда̀ по і҆ѻ҆сїи · И҆ рѣша всѝ кнѧ́ѕи , и҆ кнеги́ни и҆ѻ҆сїѧ ради . рыда́юще до дне́сь . и҆ да́ша е҆го въ ꙁа́повѣдь на па́мѧть въ і҆и̑л҃и сѐ пи́сано е҆сть въ рыда́нїи · И҆ про́чаа же словеса̀ і҆ѻ҆сїи̑на и҆ ѹ҆пова́нїе е҆го бѧ́хꙋ пи́саны въ ꙁако́нѣ гн҃и . дѣлаⷤ‍ⷷ е҆го пр́ьваѧ и҆ послѣднѧѧ сѐ пи́сана сꙋть въ кни́ѕѣ цр҃еи і҆ѹ́диныхъ і҆ и҆и̑л҃евыхъ ·
Глⷡ‍҇а , л҃ѕ · И въꙁѧ́ша лю́дїе ꙁемлѧ̀ і҆ѻ҆а́хаꙁа сн҃а і҆ѻ҆сїина и҆ пома́ꙁⷶша е҆го . и҆ поста́виша е҆го цр҃ѧ въ мѣ́сто ѿц҃а е҆го въ і҆ерⷵлимѣ . к҃г , лѣта бысть і҆ѻ҆а́хаꙁъ е҆гда̀ црⷵтвова́ти нача̀ . и҆ тр҄и мⷵцы црⷵтвова̀ въ і҆ерⷵлимѣ · И҆ и́мѧ мт҃ри е҆го а҆мита́ль , дще́рь і҆е̑римїѹ҆̀ ѿ ло́вны , и҆ сътворѝ лꙋкавое преⷣ гм҃ъ , по всемꙋ̀ ꙗ҆́же сътвори́ша ѿц҃ы иⷯ · И҆ плѣнѝ и҆ѻ҆а̑ха́ꙁа и҆ ѻ҆кова̀ е҆го , фараѻ́нъ неѻ҆ха́и въ девла́ѳе , въ ꙁемлѝ е҆ѳа́мли , е҆же не црⷵтвовати е҆мꙋ въ і҆ерⷵли́мѣ · И҆ преведе е҆го цр҃ь въ е҆гѷпетъ . и҆ воꙁложѝ да́нь на ꙁемлю і҆и̑л҃евꙋ , р҃ , тала́н̾тъ сребра̀ , и҆ тала́нтъ ꙁла́та . и҆ поста́ви фараѻ́нъ неѻ҆хаи в̾ него̀ мѣ́сто цр҃ѧ е҆лїа̑ки́ма бра́та е҆го наⷣ і҆ѹ҆де́ею і҆ерⷵли́момъ . и҆ превратѝ и҆́мѧ е҆го і҆ѻ҆а̑киⷨ , і҆ѻ҆а̑ха́ꙁа же преⷣнего цр҃ѧ бра́та і҆ѻ҆а̑ки́мова вꙁѧ́тъ фараѻ́нъ неѻ҆ха́и , и҆ въведе е҆го въ е҆гѷпетъ и҆ ѹ́мре т҄ꙋ . сре́бро же и҆ ꙁла́то дава́хꙋ е҆мꙋ · Тогда̀ нача̀ ꙁемлѧ̀ дава́ти да́нь . е҆же дава́ти сребро̀ во ѹ҆ста̀ фараѻ́нова , и҆ ко́ждо по си́лѣ даа́хꙋ сребро̀ , и҆ ꙁла́то ѿ людїи ꙁемлѧ фараѻ́нꙋ неѻ҆ха́ю · И҆ к҃е , лѣтъ бысть і҆ѻ҆а́киⷨ е҆гда̀ црⷵтвова́ти нача̀ . и҆ а҃і , лⷮѣ , црⷵтвова̀ въ і҆ерⷵлимѣ · И҆ и́мѧ мт҃ри е҆го ꙁехо́ра дщѝ нирїѹ҆̀ ѿ ра́мы . сътвори́ же лꙋка́вое преⷣ гм҃ъ по всемꙋ̀ е҆ли́ко сътвори́ша ѿц҃ы е҆го · И҆ въ дн҃и же е҆го прїиде навъходоносоръ цр҃ь вавѷлоньскїи на́ ꙁемлю , и҆ б҄ѣ и҆ е҆мꙋ слꙋжа тр҄и лѣта и҆ ѿстꙋпѝ ѿ него · И҆ посла̀ г҃ь на ни́хъ по́ѧ̑сники хал̾де́искїѧ , и҆ по́ѧсники сѷрьскїѧ , и҆ по́ѧ̑сники моа́витьскїѧ , и҆ сн҃овъ а҆м̾моновыхъ , и҆ самарїискиⷯⷯ . и҆ не сътвори́ша ничто́же по словесѝ гн҃и , е҆же гл҃а ѹ҆сты̀ прⷪ‍҇ркъ е҆го . ѻ҆ба́че же ꙗ҆́рость гн҃ѧ б҄ѣ на і҆ѹ́дѣ е҆же ѿринꙋти е҆го ѿ лица̀ е҆го , грѣхъ ради манасїи̑ныⷯ въ все́мъ ꙗ҆́же сътворѝ . и҆ въ кро́ви неви́ннѣи е҆же и҆ꙁлїѧ і҆ѻ҆а̑ки́мъ . и҆ напо́лни і҆ерⷵлимъ кро́ви неви́н̾ныѧ . н҄о тогда̀ не восхотѣ е҆щѐ и҆скорени́ти и҆хъ · И҆ посе́мъ въꙁы́иде навъходоносоръ цр҃ь вавѷлоньскїи . и҆ ѻ҆кова е҆го ѻ҆ковами мѣ́дѧными , и҆ приведе е҆го въ вавѷлонъ , и҆ ча́сть сосꙋ́дов̾ до́мꙋ гн҃ѧ пренесѐ въ вавѷлонъ . и҆ поста́ви ѧ҆̀ въ цр҃кви свое́и въ вавѷлонѣ · И҆ про́чаѧ же слове́съ і҆ѻ҆а̑ки́мовыхъ , и҆ вс҄ѧ ꙗ҆́же содѣла́лъ е҆сть . се сїѧ пи́сана съдръжа́тсѧ въ кни́ѕѣ цр҃еи і҆ѹ́диныхъ · И҆ ѹ́мре і҆ѻакимъ съ ѿц̑ы свои́ми . и погребе́нъ бы́сть въ ганоꙁо́ни , со ѿц҃ы е҆го · И҆ црⷵⷵтвоваⷤ‍ⷷ і҆е̑хонїѧ сн҃ъ е҆го в него̀ мѣ́сто , и҃і , лѣтъ . бы́сть і҆е̑хо́нїѧ е҆гда̀ црⷵтвова́ти нача̀ . г҃ , мⷵцы , и҆ і҃ , дн҃їи црⷵтвова̀ въ і҆ерⷵлимѣ , и҆ сътворѝ лꙋка́вое преⷣ гм҃ъ · Є҆гда же лѣтꙋ крⷢ‍҇ꙋ вратѧ́шесѧ . посла̀ навъходоносо́ръ цр҃ь , и҆же и҆ꙁведо́ша е҆го въ вавѷлонъ въкꙋпѣ со предра́гими сосꙋды до́мꙋ гн҃ѧ · И҆ цр҃еⷨ поста́ви седекїю ѹ҆́ѧ е҆го наⷣ і҆ѹ́дою і҆ерⷵлимомъ . к҃а , лѣто бы́сть седекїѝ е҆гда̀ црⷵⷵтвова́ти нача̀ . и҆ а҃і , лѣтъ црⷵтвова̀ въ і҆ерⷵлимѣ · И҆ сътвори лꙋка́вое въ ѻ҆́чїю г҃а б҃҃а свое̑го . и҆ н҄и ѹ҆срами́сѧ лица і҆е̑ремїи прⷪ‍҇рка гл҃ющаго к немꙋ ѿ ѹ́стъ гн҃ихъ . ѿ цр҃ѧ же навходоносо́ра ѿⷮи̑де и҆же ꙁаклѧ̀ е҆го по́ бѕ҃ѣ , и҆ ѻ҆жестѝ вы́ю свою̀ и҆ срⷣце ѹ҆крѣпѝ да не ѻ҆брати́тсѧ къ г҃ꙋ б҃ꙋ і҆и̑л҃евꙋ . н҄о и҆ вс҄и нача́лницы і҆ѹ́дины и҆ сщ҃ен̾никоⷨ и҆ лю́ди ꙁемлѧ̀ престꙋпи́ша беꙁако́н̾но по всѣхъ поноше́нїихъ ꙗ҆ꙁы́коⷨ . и҆ ѻ҆сквръниша до́мъ гн҃ь и҆же ѻ҆ст҃и себѣ въ і҆ерⷵлимѣ · И҆ посыла́ше г҃ь б҃ъ ѿц҃ъ и҆хъ к ни́мъ ѹ҆сты̀ прⷪ‍҇ркъ е҆го ѹ҆треню́юще , и҆ посла̀ вѣстники е҆го · Того ради да прости́тъ лю́ди и҆ жили́ще своѐ . и҆ тїи поноша́хꙋ посло́мъ бж҃їимъ . и҆ ѹ҆ничижахꙋ словеса̀ е҆го · И҆ и҆грахꙋ прⷪ‍҇рки е҆го дондеже сни́детъ гнѣ́въ гн҃ь на лю́ди е҆го · И҆ бысть ни е҆ді́но помне́нїе , и҆ наведѐ на ни́хъ цр҃ѧ халде́иска · И҆ побѝ младе́нца и҆хъ мечемъ , въ домꙋ̀ ст҃нѧ е҆го . не пощадѣ седекїа ю́ныⷯⷯ , и҆ дв҃ц̾ не поми́лова , и҆ ста́рца иⷯ и҆ꙁведѐ . и҆ всѣхъ преда́сть въ рꙋки иⷯ · И҆ вс҄ѧ сосꙋды до́мꙋ гн҃ѧ ꙗ҆́ко бо́лшаѧ та́ко и҆ ме́ншаѧ , и҆ сокровища цр҃кви и҆ вс҄ѧ сокро́вища цр҃ева . и҆ началъство , вс҄ѧ приведѐ въ вавѷлонъ · И҆ ꙁажъго́ша до́мъ бж҃їи . и҆ раꙁори́ша стѣнꙋ̀ і҆ерⷵлимꙋ . и҆ вс҄и столпы̀ и҆хъ съжго́ша · И҆ чт҄о предра́го бысть , и҆с̾тни́ли сꙋть сосꙋдовъ . и҆ преселѝ про́чаѧ въ вавѷлонъ , и҆ бѣша е҆мꙋ и҆ сн҃оⷨ е҆го въ рабы̀ , да́же до црⷵтва миⷣскаго · да съвръшиⷮсѧ слово гн҃е ѿ ѹ́стъ і҆е̑ремїинъ . до́ндеже праⷥнова̀ ꙁемлѧ̀ сꙋбо́ты своѧ̀ . е҆́же събот̾ствова́ти вс҄ѧ дн҃и ꙁапꙋстѣнїѧ е҆ѧ̀ . сꙋботъствова же до съвръше́нїѧ , сеⷣмьдесѧⷮ лѣтъ · Моли́тва манасїѧ цр҃ѧ і҆ѹ҆де́иска . е҆гда̀ плѣненъ дръжашесѧ въ вавѷло́нѣ · Ги҃ вс҄едръжи́телю , б҃е ѿц҃ъ на́шихъ , а҆враа́мовъ , і҆ и҆саа́ковъ , і҆ и҆а́ковль , и҆ сѣмени иⷯ правеⷣнаго , сътвори́выи нб҃о и҆ ꙁе́млю , со всею̀ лѣпото́ю и҆хъ · И҆ сопныи мо́ре сло́воⷨ повелѣнїа твое̑го , ꙁатворивыи беⷥднꙋ и҆ ꙁапечатлѣвъ ю҆̀ стра́шнымъ и҆ сла́внымъ и́менемъ твои̑мъ , е҆гоⷤ‍ⷷ вс҄ѧ боѧ́тсѧ и҆ трепещꙋтъ ѿ лица̀ сла́вы твое́а . ꙗ҆ко непостоа́нна велелѣпота̀ сла́вы твое́ѧ , и҆ не сътрьпиⷨ гнѣвъ , е҆же на грѣшникы преще́нїѧ твое̑го , бесчи́слена же и҆ неи̑слѣдованна ми́лость ѻ҆бѣща́нїа твое̑го . ты̀ б҄о е҆си г҃ь вы́шнїи млⷵрдъ , долготръпели́въ и҆ мно́гомлⷵтив̾ , и҆ ка́асѧ ѻ҆ ѕло́бахъ чл҃чьскыхъ . т҄ы г҃и по мно́жествꙋ ми́лости твое́ѧ ѻ҆бѣща̀ покаа́нїемъ ѻ҆ставленїе съгрѣши́вшимъ к тебѣ , и҆ мно́жествомъ щедротъ твои̑хъ наречѐ покаа́нїе грѣшникомъ въ сп҃сенїе · Ты ѹ҆бо г҃и б҃е праведныхъ , нѣ́си положи́л̾ покаа́нїе праведнымъ твои̑мъ , а҆враа́мꙋ , і҆ и҆саа́кꙋ , і҆ и҆а́ковꙋ , не съгрѣши́вшиⷨ преⷣ тобо́ю , н҄о положиⷧ‍҇ е҆си покаа́нїе мнѣ грѣшномꙋ , ꙁане съгрѣшиⷯ т҄и паче числа̀ пѣска̀ моⷬ‍҇ска́го ѹ҆мно́жишасѧ беꙁаконїѧ моа г҃и ѹ҆мно́жишасѧ , и҆ нѣсмь достоиⷩ‍҇ въꙁрѣти , и҆ ви́дѣти высотꙋ нбⷵнꙋю ѿ мно́жества непра́вд̾ моиⷯ свѧ́ꙁанъ е҆смь мно́гими ю҆́ꙁами желѣꙁъными , ꙗ҆́ко не въꙁвѣстѝ ми главы̀ моеѧ̀ , и҆ нѣсть м҄и въсклоне́нїѧ , ꙁане прогнѣвахъ ꙗ҆́рость твою , лꙋка́вое преⷣ тобою сътвори́въ , и҆ не сътворихъ во́лѧ твое̑ѧ , и҆ не съхранихъ повелѣнїи твои̑хъ . и҆ нн҃ѣ покланѧ́ю колѣнѣ срⷣца мое̑го , молю̀ ю҆́же ѿ тебе блⷵгть . съгрѣшихъ г҃и съгрѣшихъ , и҆ беꙁако́нїѧ моа аⷥ съвѣмъ . н҄о прошꙋ̀ и҆ молюсѧ тебѣ ѿра́ди ми г҃и ѿра́ди м҄и , и҆ не погꙋбѝ менѐ съ беꙁако́ньми мои́ми , ниже въ вѣкъ враждовавъ съблюде́ши ѕоⷧ‍҇ мои̑хъ , и҆ не ѻ҆сꙋдѝ менѐ въ преи̑споⷣнихъ ꙁемли , ꙁане т҄ы е҆си б҃е б҃ъ ка́ющихсѧ , да и҆ на мнѣ ꙗ҆ви́ши вс҄ю блгⷵть твою , ꙗ҆́ко недостои́на сꙋща сп҃се́ши м҄ѧ , по мно́ѕѣи млⷵти твое́и . и҆ восхвалю̀ т҄ѧ всегда̀ вс҄ѧ дн҃и живота̀ мое̑го . ꙗ҆́ко тебѐ поюⷮ вс҄ѧ си́лы нбⷵныа и҆ твоа̀ е҆сть сла́ва во́ вѣки , а҆ми́нь ·
Коне́цъ вто́рыхъ кни́гъ паралипоме́нонъ . и́мать в себѣ Глⷡ‍҇а л҃ѕ · 
