· КНИ́ГА И҆СЂ́СА СН҃А НАВИНА Глаⷡ‍҇ · а҃ И бы́сть по сконча́нїи моѷсїѻ҆вѣ раба̀ гн҃ѧ . и҆ рече г҃ь і҆сꙋсꙋ сн҃ꙋ навѷинꙋ рабꙋ̀ моѷсїѻ҆вꙋ гл҃ѧ · Моѷсїи ра́б̾ мой сконча́сѧ . нн҃ѣ ѹ҆бо въста́въ преидѝ і҆ѻ҆рда́нъ т҄ы и҆ вс҄и лю́дїе си̑ въ ꙁе́млю ю҆́же а҆́ꙁ̾ даю̀ ваⷨ · Все мѣсто по немꙋже пре́идете сто́пою но́гъ ва́шихъ ва́мъ даⷨ ю҆̀ ꙗ҆́коже гл҃ахъ моѷсїю · ѿ сеѧ̀ пꙋсты́нѧ и҆ сꙋпроти́въ дꙋбра́въ , даже до рекѝ вели́кїѧ е҆фра́та , и҆ до́ морѧ послѣднѧго . и҆же ѿ ꙁа́пада слн҃ца да бꙋдⷮꙋ предѣлы ва́ши · Не сꙋпроти́витсѧ вамъ чл҃къ преⷣ ва́ми , въ вс҄ѧ дн҃и живота̀ ва́шего . і҆ ꙗ҆коже бѣхъ съ моѷсїѻ҆мо , та́кожде бꙋдꙋ и҆ с тобо́ю не ѻ҆ста́влю тебѐ и҆ не пре́ꙁрю т҄ѧ · Ѹ҆крепи́ же сѧ и҆ бꙋди си́ленъ ты̀ б҄о раꙁдѣли́ши людемъ сиⷨ ꙁе́млю , е҆ю́же сѧ клѧ́хъ ѿц҃емъ и҆хъ да́ти ю҆̀ иⷨ · Толи́ко ѹ҆крѣпи́сѧ и҆ въꙁмꙋжа́и ѕѣло , снабдева́ти и҆ твори́ти , ꙗ҆́коже тебѣ ꙁаповѣ́да моѷсїи ра́бъ мо́и . и҆ не съврати́сѧ ѿ нихъ ни на́ десно н҄и на́ лѣво , да смы́слиши въ все́мъ ѻ҆ ни́хже а҆́ще дѣ́еши · И҆ да не ѿстꙋпѧтъ кни́ги ꙁако́на сего̀ ѿ ѹ҆́стъ твои̑хъ , н҄о да поѹ҆ча́ешисѧ в ни́х̾ дн҃ь и҆ нощ̾ . да смы́слиши сътвори́ти вс҄е пи́саное . тогда̀ ѹ҆годи́т̾ ти сѧ и҆ ѹ҆годи́ши пꙋтѝ своа и҆ тогда̀ смы́слиши , с҄е ꙁаповѣ́даю тебѣ · Ѹ҆крѣпи́сѧ и҆ воꙁмꙋжа́и не ѹ҆жаса́исѧ н҄и воꙁбо́исѧ . ꙗ҆ко с тобо́ю а҆ꙁъ г҃ь б҃ъ тво́и , ꙗ҆́може а҆ще по́идеши · И҆ ꙁаповѣ́да і҆сꙋсъ кни́гочїѧмъ люⷣскым̾ гл҃ѧ . вни́дѣте посредѣ по́лчища люⷣска , и҆ ꙁаповѣ́даите лю́деⷨ гл҃юще . ѹ҆готова́ите бра́шна , ꙗ҆́ко е҆щѐ тр҄и дн҃и да мине́те і҆ѻ҆рда́нъ сїи . и҆ вшеⷣше прїимѣте ꙁе́млю , и҆же г҃ь б҃ъ ѿц҃ъ ва́шихъ да́стъ ва́мъ ю҆̀ въ прича́стїе · Рꙋви́мꙋ же и҆ га́дꙋ , и҆ полꙋ̀ племе́ни манасїи́нꙋ . реⷱ‍҇ і҆сꙋсъ гл҃ѧ помѧнѣте сло́во  , е҆же ꙁаповѣ́да ваⷨ моѷсїи ра́бъ гн҃ь , гл҃ѧ . г҃ь б҃ъ ваш̾ поко́и ваⷵ , и҆ дасть ваⷨ ꙁе́млю сїю · Же́ны ваша и҆ дѣти ваша , и҆ ско́ти ваши да живꙋтъ въ ꙁемлѝ ю҆же да́стъ вамъ моѷсїи ѹ҆ і҆ѻ҆рда́на . выⷤ‍ⷷ да пре́идете въѻ҆рꙋже́ни преⷣ бра́тїею ва́шею всѧ́къ крѣ́покъ и҆ побо́рете по ни́хъ · до́ндеже поко́итъ г҃ь б҃ъ ва́шъ бра́тїю ва́шꙋ , ꙗ҆́коже и҆ ва́съ да прїимꙋтъ и҆ сїи́ ꙁе́млю ю҆же г҃ь б҃ъ ва́шъ да́етъ и҆мъ . и҆ тогда̀ ѿи̑деⷮ ко́ждо въ прича́стїе своѐ и҆же да́сть ва́мъ моѷсїи , ѻ҆бо́нꙋ странꙋ̀ і҆ѻ҆рда́на , ѿ восто́ка сл҃нцꙋ · И҆ ѿвѣща́вше і҆сꙋсꙋ рѣша вс҄е е҆ли́ко ꙁаповѣ́да наⷨ да сътвориⷨ въ вс҄е мѣ́сто . а҆́може пꙋстиши насъ и҆́демъ · По всемꙋ̀ е҆ли́ко послꙋ́шахомъ моѷсїа , и҆ тебѐ послꙋ́шаемъ . толи́ко да бꙋ́детъ г҃ь б҃ъ на́шъ с тобо́ю , ꙗ҆́коже бы́сть съ моѷсїем̾ · Чл҃къ же и҆же не покориⷮсѧ тебѣ н҄и послꙋ́шаетъ словеⷵ твоиⷯ , ꙗ҆́коже ꙁаповѣ́да и҆мъ . да ѹ҆́мретъ толи́ко ѹ҆крѣпи́сѧ и҆ въꙁмꙋжа́и ·
Глⷡ‍҇а , в҃ · И посла̀ і҆сꙋсъ сн҃ъ навѷнъ ѿ сати́на дв҄ѣ ю҆́ноши съглѧдати въта́и гл҃ѧ , въꙁы́дѣте съглѧда́ите ꙁе́млю і҆е̑рихо́нъ . и҆ шеⷣша дв҄а ю҆́ноши прїидо́ста въ і҆ерихо́нъ . и҆ внидо́ша в доⷨ блⷣꙋница жены̀ , е́йже и҆́мѧ раа́въ , и҆ ѻ҆бита́ста т҄ꙋ · И҆ повѣ́даша цр҃ю і҆ерихоⷩ‍҇скомꙋ гл҃юще . с҄е мꙋжа внидо́ста сѣмо в сїю̀ но́щь ѿ сн҃овъ і҆и̑л҃евъ съглѧда́ти ꙁемлѧ̀ · И҆ посла̀ цр҃ь і҆ерихо́ньскъ къ раа́вви гл҃ѧ , и҆ꙁведѝ мꙋжа въшеⷣшаѧ в доⷨ тво́и но́щїю , съглѧда́ти б҄о ꙁемлѧ̀ прїидо́ста · Пои́мши же жена̀ мꙋ́жи съкры̀ ѧ҆̀ , и҆ рече иⷨ гл҃юще . прїидо́ста къ мн҄ѣ мꙋжа н҄о не вѣмъ ѿкꙋ́дꙋ бы́ша · И҆ ꙗ҆́коже вра́та ꙁатворѧ́хꙋ в сꙋмра́ки , мꙋжа и҆ꙁыидо́ста и҆ не вѣ́дѣ ка́мо и҆до́ста . женѣте ско́ро въ слⷣѣ и҆хъ и҆ пости́гнете ѧ҆̀ · Си́ же въꙁведѐ ѧ҆̀ на храⷨ и҆ съкры̀ ѧ҆̀ въ па́ꙁдере и҆лнѧ́нѣ и҆же бѧ́ше съвокꙋ́плено ѹ҆ неѧ̀  · Мꙋжи же гна́ша въ слⷣѣ иⷯ пꙋтеⷨ къ і҆ѻ҆рда́нꙋ прихо́домъ , вра́та же ꙁатвори́ша · И҆ бысть ꙗ҆́ко и҆ꙁыидо́ша женꙋщїи въ слⷣѣ и҆хъ , си́ѧ же прь́во лежа́нїа и҆́ма . ѻ҆на́ же въшеⷣши к ни́ма на́ храмъ , и҆ реⷱ‍҇ к ни́ма · Вѣ́дѣ ꙗ҆́ко преда́лъ е҆сть г҃ь ꙁе́млю сїю ва́мъ . напа́лъ б҄о е҆сть страⷯ ва́шъ на́ ны и҆ ксемꙋ̀ ѹ҆жасо́шасѧ ѻ҆бита́ющїи все́и ꙁемлѝ ѿ лица̀ ва́шего · Слы́шахомъ б҄о ꙗ҆́ко посꙋшѝ г҃ь б҃ъ мо́ре чер̾мно́е преⷣ лице́мъ ва́шимъ , е҆гда и҆схожда́сте и҆ꙁъ е҆гѷпта , и҆ е҆ли́ко сътвори́сте двѣма̀ цр҃ема а҆м̾морре́искима , ꙗ҆же бѣ́ста ѻ҆бо́нꙋ странꙋ̀ і҆ѻ҆рда́на сїѻ́нꙋ , і҆ и҆ѻ́гꙋ . ꙗ҆́же потреби́ста и҆хъ · И҆ слы́шахомъ с҄е и҆ ѹ҆жаснꙋ́хомсѧ въ срⷣцы своеⷨ , и҆ нѣ́сть ктомꙋ̀ дш҃и н҄и въ е҆ді́номъ на́съ ѿ лица̀ ва́шего . ꙗ҆́ко г҃ь б҃ъ ва́шъ , б҃ъ на́ нб҃си горѣ и҆ на ꙁемлѝ до́лѣ · И҆ нн҃ѣ кленѣта ми сѧ гм҃ъ бм҃ъ ва́шимъ , ꙗ҆ко а҆ꙁъ творю̀ млⷵть ва́ма . да сътвори́те и҆ в҄ы млⷵть в домꙋ̀ ѿц҃а мое̑го , и҆ дадѣте м҄и ꙁна́менїе и҆́сти́нно · Ꙗ҆́ко живи́те доⷨ ѿц҃а мое̑го и҆ мт҃ре мое̑ѧ , бра́тїю мою и҆ се́стры моѧ̀ и҆ вс҄е е҆ли́ко е҆сть в наⷵ . и҆ ѿи̑мете дш҃ꙋ на́шꙋ ѿ смр҃ти · И҆ реко́ста е́й мꙋжа дш҃и на́ю въ ваⷵ мѣсто на смр҃ть дади́мъ а҆́ще нн҃ѣ не ѻ҆бъꙗ̑ви́ши наⷵ · и бꙋдетъ ꙗ҆́ко преда́сть на́мъ г҃ь граⷣ се́й сътвориⷨ с тобо́ю млⷵть і҆ и҆стин̾нꙋ · И҆ свѣси ѧ҆̀ ѻ҆кно́мъ и҆ ре́че и҆́ма ѿидѣта въ го́рꙋ да не срѧ́щꙋтъ ва́ю и҆́щꙋщїи . и҆ скры́итасѧ та́мо тр҄и дни до́ндеже ѻ҆братѧⷮсѧ въ слⷣѣ ва́ю гна́вшїи , потоⷨ же да и҆́дете на пꙋть сво́и · И҆ реко́ста к неи мꙋжи чи́ста е҆свѣ клѧтвы сеѧ̀ твое̑а е҆ю́же ꙁаклѧ̀ наⷵ · Се̑ мы е҆гда̀ вни́деⷨ въ граⷣ се́й , и҆ да поста́виши ꙁна́менїе верв̾ червленꙋ  , и҆ ѻ҆бвѧ́жеши ѹ҆ ѻ҆кна̀ , и҆мже и҆спꙋстѝ н҄ы посредѣ , ѿц҃а же твое̑го и҆ мт҃рь твою̀ , и҆ бра́тїю твою̀ и҆ весь до́мъ ѿц҃а твое̑го да съвокꙋ́пиши къ себѣ в доⷨ свой · И҆ бꙋ́детъ вс҄ѧк̾ и҆же а҆ще и҆ꙁы́детъ иꙁ̾ две́рїи до́мꙋ твое̑го во́нъ , са́мъ себѣ грѣшенъ бꙋ́детъ , а҆ м҄ы чи́сти бꙋ́демъ клѧ́твы сеѧ̀ твое̑ѧ . и҆ е҆ли́цы а҆ще с тобо́ю бꙋ́дꙋтъ в домꙋ твое̑мъ , м҄ы бꙋ́демъ грѣшни а҆ще рꙋцѣ бꙋдꙋтъ на ни́хъ · Є҆гда́ же словеса̀ с҄и на́ша ѻ҆бꙗ̑виши , бꙋдеⷨ чи́сти клѧ́твы сеѧ̀ твое̑ѧ е҆ю́же ꙁаклѧ̀ наⷵ · И҆ ре́че иⷨ по сло́вꙋ ва́ю тако бꙋ́ди . і҆ и҆спꙋсти ѧ҆̀ и҆ ѿи̑до́ста и҆ ѹ҆вѧꙁа̀ вервь червле́нꙋ ѹ҆ ѻ҆кна · И҆ ѿи̑доста , и҆ прїидо́ста въ го́рꙋ , и҆ пребы́ста т҄ꙋ тр҄и дн҃и до́н̾деже въꙁвратишасѧ гна́вшїи , гна́вшїи же по нею̀ и҆ꙁыска́ша по всⷨѣ пꙋтемъ , и҆ не ѻ҆брѣто́ша , и҆ въꙁ̾врати́стасѧ с҄и . дв҄а ю҆́ноши снидо́ста съ горы̀ преи̑до́ста і҆ѻ҆рдаⷩ‍҇ къ і҆сꙋ́сꙋ сн҃ꙋ на́вѷнꙋ и҆ повѣ́даста е҆мꙋ вс҄е слꙋчи́вшеесѧ и҆́ма · И҆ реко́ста къ і҆сꙋсꙋ , ꙗ҆́ко преда̀ г҃ь б҃ъ нашъ в рꙋцѣ на́ши вс҄ю ꙁе́млю . ѹ҆боа́ша бо сѧ вс҄и живꙋщїи на ꙁемлѝ то́й ѿ на́съ ·
Глⷡ‍҇а , г҃ · И ѻ҆бꙋтрѣвъ ꙁаоѹ҆́тра і҆сꙋсъ и҆ въꙁдвиго́шасѧ ѿ сити́мъ прїидо́ша до і҆ѻ҆рда́на , то́й и҆ вс҄и сн҃ове і҆и̑л҃евы . и҆ ста́ша т҄ꙋ пре́жде не́жели преи̑до́ша · И҆ бы́сть по́ трехъ дн҃ехъ . прои̑до́ша кни́гочїѧ сквоѕѣ по́лчище . И҆ ꙁаповѣ́даша лю́дем̾ гл҃юще , е҆гда̀ ѹ҆́ꙁрите кїѻ́тъ ꙁавѣта г҃а б҃а на́шего . и҆ жерца̀ наша , и҆ левѷты въꙁдвиꙁа́юще ѧ҆̀ . и҆ да въꙁдвигнетесѧ и҆ в҄ы ѿ мѣстъ свои̑хъ , и҆ да по́идете въ слⷣѣ е҆го · Но̑ подалѣ да бꙋ́детъ междꙋ нами и҆ ѻ҆нѣхъ дво́ю ты́сѧщїю лакотъ станете . и҆ не приближи́тесѧ к немꙋ̀ , да ѹ҆вѣ́сте пꙋть по немꙋже по́идете , не ходи́сте б҄о пꙋтеⷨ тѣмъ н҄и вчера̀ , н҄и тре́тїаго дн҃е · И҆ реⷱ‍҇ і҆сꙋсъ къ лю́демъ , ѻ҆чи́ститесѧ наѹ҆трїе . ꙗ҆́ко ѹ҆́тро сътвори́тъ въ ваⷵ г҃ь чюдеса̀ · И҆ рече і҆сꙋсъ къ жерце́мъ гл҃ѧ . въꙁдви́гнете ковъче́гъ ꙁавѣта гн҃ѧ , и҆ по́идѣте преⷣ люⷣмѝ . и҆ вꙁѧ́ша жерцы̀ ковчеⷢ‍҇ ꙁавѣта гн҃ѧ , и҆ поидо́ша преⷣ люⷣмѝ · И҆ реⷱ‍҇ г҃ь къ і҆сꙋсꙋ , в се́и дн҃ь начина́ю въꙁвыша́ти т҄ѧ преⷣ всѣми сн҃ьми і҆и̑левыми . да ѹ҆вѣ́дѧтъ ꙗ҆́коже бⷯѣ съ моѷсїѻⷨ та́кожде бꙋ́дꙋ с тобо́ю · Ты́ же ꙁаповѣ́ждъ жръце́мъ въꙁдвиꙁа́ющиⷨ ковче́гъ ꙁавѣта гн҃ѧ . ꙗ҆коⷤ‍ⷷ вни́дете на ча́сть воды̀ і҆ѻ҆рда́на , и҆ въ і҆ѻ҆рда́нѣ стане́те · И҆ реⷱ‍҇ і҆сꙋсъ сн҃омъ і҆и̑л҃евымъ , пристꙋпи́те сѣмо да слы́шите сло́во г҃а б҃а ва́шего · По семꙋ̀ ѹ҆вѣ́сте ꙗ҆́ко г҃ь живѐ въ ваⷵ , и҆ потреблѧ́а потребиⷮ ѿ лица̀ на́шеⷢ‍҇ . ханане́а , и҆ хетѳе́а , и҆ фереꙁе́а , и҆ е҆ве́ѧ , и҆ гергесе́ѧ , и҆ а҆м̾морре́а , и҆ е҆ѹ҆се́а · Се́ же ковче́гъ ꙁавѣта , г҃а всеѧ̀ ꙁемлѧ̀ прехо́дитъ і҆ѻ҆рда́нъ · Събери́те же себѣ , в҃і . мꙋжъ ѿ сн҃оⷡ‍҇ і҆ил҃евъ , е҆ді́нъ ѿ кое̑го́ждо племе́ни · И҆ бꙋ́детъ ꙗ҆́ко почїе́та но́ѕѣ жре́честѣи въꙁдвиꙁа́ющихъ ковче́гъ ꙁавѣта , г҃а всеѧ̀ ꙁемлѧ̀ въ водѣ і҆ѻрда́нѣ · тогда̀ вода̀ і҆ѻ҆рда́нѧ ѻ҆скꙋдѣеⷮ вода́ же текꙋ́щїѧ ста́нетъ · И҆ быⷵ ꙗ҆́ко въꙁдви́гнꙋшасѧ лю́дїе ѿ кꙋщъ свои̑хъ , преи̑тѝ і҆ѻ҆рда́нъ , жръцыⷤ‍ⷷ въꙁдвиго́ша ковче́гъ ꙁавѣта гн҃ѧ преⷣ люⷣми · Є҆гда̀ же внїидо́ша жръцы̀ въꙁдви́жꙋще ковче́гъ ꙁавѣта гн҃ѧ въ і҆ѻ҆рда́нѣ , и҆ но́ги жре́чески въꙁдвиꙁа́ющиⷯ ковче́гъ ꙁавѣта гн҃ѧ , ѻ҆мочи́шасѧ въ малѣ воды̀ і҆ѻ҆рда́на . і҆ѻ҆рдаⷩ‍҇ б҄о наполнѧ́шесѧ въ всѧ̀ кра́ѧ е҆мꙋ , ꙗ҆́ко бы́сть въ дн҃и жа́твы  · И҆ ста́ша во́ды текꙋщїа съ горы̀ , и҆ ста̀ гꙋстина̀ е҆ді́на ѿлꙋчившисѧ подале́че ѕѣ́ло ѕѣ́ло ѿ а҆да́ми , да́же до страны̀ кариѳїа́рима , и҆ текꙋщ́и , ꙗ҆же и҆стечѐ въ мо́ре а҆ра́въско , в̾ мо́ре солищное , доⷩ‍҇деже до конца̀ ѻ҆скꙋдѣ . лю́дїе же стоа́хꙋ прѧ́мо і҆е̑рихо́нꙋ · И҆ ста́ша жръцы̀ въꙁдвиꙁа́ющи ков̾чегъ ꙁавѣта гн҃ѧ на́ сꙋсѣ средѝ і҆ѻрда́на . и҆ вс҄и сн҃ове і҆и̑л҃еви прехождахꙋ по́ сꙋхꙋ . до́ндеже сконча́ша , вс҄и людїе преходѧ́ще і҆ѻ҆рда́нъ ·
Глⷡ‍҇а , д҃ · И е҆гда̀ сконча́ша вс҄и лю́дїе преходѧ̀ і҆ѻ҆рда́нъ и҆ реⷱ‍҇ г҃ь къ і҆сꙋсꙋ гл҃ѧ · Пои̑ми дв҄анадесѧ́те мꙋжа ѿ людїи мꙋжа е҆ді́наⷢ‍҇ ѿ кое̑гождо племе́ни · Повелѝ иⷨ гл҃ѧ вꙁѧ́ти ѿ среды̀ і҆ѻ҆рда́на ѿ мѣста и҆дѣже ста́ша ноѕѣ жречестѣ , в҃і , ка́мыкъ . і҆ и҆ꙁнесете ѧ҆̀ съ собою , и҆ да поста́вите ѧ҆̀ въ по́лчищи ва́шемъ · И҆дѣже ста́нете на сїю но́щъ . и҆ приꙁва̀ і҆сꙋсъ в҃і мꙋжа и҆хже и҆ꙁбра̀ ѿ сн҃овъ і҆и̑л҃евъ , е҆ді́нъ ѿ кое̑гождо племе́ни · И҆ рече иⷨ и҆дѣте преⷣ кїѻ́томъ гн҃имъ посредѣ і҆ѻ҆рда́на . и҆ въꙁемъ въꙁложиⷮ ѿтꙋдꙋ ка́мыⷦ‍҇ е҆ді́нъ кождо на ра́ма своа̀ . по числꙋ̀ племенъ сн҃овъ і҆и̑л҃евыхъ · да бꙋ́дꙋтъ сїи въ ꙁна́менїе посредѣ васъ лежа́ще всегда̀ . да е҆гда̀ въпраша́етъ тебѐ ѹ҆́тро сн҃ъ твой гл҃ѧ , чт҄о е҆сть ка́менїе сїе ва́мъ · Ты́ же повѣси сн҃ови твое̑мꙋ гл҃ѧ , ꙗ҆́ко посо́хнꙋ і҆ѻ҆рда́нъ рѣка̀ ѿ лица̀ ковчега ꙁавѣта , г҃а всеѧ̀ ꙁемлѧ̀ е҆гда̀ прехожда́ше и҆̀ і҆ и҆схно́ша во́ды і҆ѻ҆рда́новы , и҆ бꙋдꙋтъ ваⷨ ка́мыки с҄и памѧть въ сн҃ѣхъ і҆и̑л҃евыхъ да́ждь до́ вѣка · И҆ сътвори́ша та́ко сн҃ове і҆и̑л҃евы , ꙗ҆коже ꙁаповѣ́да г҃ь і҆сꙋсꙋ . и҆ въꙁем̾ши , в҃і , ка́мыкъ ѿ среды̀ і҆ѻ҆рда́на , ꙗ҆коже ꙁаповѣ́да г҃ь і҆сꙋсꙋ , по числꙋ̀ племе́нъ сн҃овъ і҆и̑л҃евъ . и҆ принесо́ша иⷯ съ собо́ю въ по́лчище на мѣсто , и҆ положиша и҆хъ т҄ꙋ · Поста́ви же і҆сꙋсъ и҆ дрꙋгїѧ , в҃і , ка́мыкъ посредѣ і҆ѻ҆рдана на мѣ́сте и҆дѣже стоѧ́сте ноѕѣ жречески , въꙁдвиѕа́ющиⷯ ковчегъ ꙁавѣта гн҃ѧ , и҆ сꙋть тамо да́же и҆ до днь · Стоа́хꙋ же и҆ жръцы̀ въꙁдвиꙁа́ющи ковчегъ ꙁавѣта гн҃ѧ въ і҆ѻ҆рда́нѣ . доⷩ‍҇деже скоⷩ‍҇ча і҆сꙋсъ вс҄е е҆же ꙁаповѣда г҃ь і҆сꙋсꙋ повѣдати людеⷨ , и҆ потща́вшесѧ лю́дїе прои̑доша · И҆ бы́сть ꙗ҆ко сконча́ша вс҄и лю́дїе преходѧ́ще і҆ѻ҆рда́нъ . пре́иде же и҆ ковчеⷢ‍҇ ꙁавѣта гн҃ѧ и҆ ка́мыки преⷣ ними · И҆ преи̑доша сн҃ове рꙋви́мли , и҆ сн҃ове га́довы и҆ полъ племе́ни манасїина . ѹ҆краше́ни преⷣ сн҃ы і҆и̑л҃евыми . ꙗ҆́коⷤ‍ⷷ ꙁаповѣда и҆м̾ моѷсїи · ҂м҃ . воѻ҆рꙋже́ни на ра́ть пре́идоша прⷣе гм҃ъ на бо́и , къ гра́дꙋ і҆е̑рихо́ньскꙋ · Въ то́й дн҃ь въꙁвели́чи г҃ь і҆сꙋса преⷣ всѣмъ наро́домъ і҆и̑л҃евымъ . и҆ боа́хꙋсѧ е҆го ꙗ҆коⷤ‍ⷷ боа́хꙋсѧ моѷсїа , е҆ли́коже б҄ѣ жиⷡ‍҇ · И҆ рече г҃ь къ і҆сꙋсꙋ гл҃ѧ ꙁаповѣждь жеⷬ‍҇це́мъ въꙁдвиѕа́ющиⷨ ковче́гъ ꙁавѣта свѣдѣ́нїа  , и҆стꙋпи́ти ѿ і҆ѻ҆рда́на · И҆ ꙁаповѣ́да і҆сꙋсъ жръце́мъ гл҃ѧ , и҆ꙁы́де съ і҆ѻ҆рда́на · И҆ бы́сть ꙗ҆́ко и҆ꙁыидо́ша жръцы̀ въꙁдвиѕа́ющи ковче́гъ ꙁавѣта гн҃ѧ , ѿ среды̀ і҆ѻ҆рда́на . и҆ поста́вита но́гы на́ сꙋсѣ , и҆ потечѐ вода̀ і҆ѻ҆рда́нова на мѣ́сто . и҆ по́иде ꙗ҆ко вчера̀ и҆ третїемъ дн҃и по всемꙋ̀ дн҄ꙋ · И҆ лю́дїе въꙁыидо́ша ѿ і҆ѻ҆рда́на , въ і҃ дн҃ь , пр́ьваго мⷵца . и҆ ѻ҆полчи́шасѧ сн҃ове і҆ил҃еви в галъга́лѣхъ , на странѣ ꙗ҆же на востоⷦ‍҇ слн҃ца ѿ і҆ерихо́на , в҃і же ка́мыка сїѧ́ ꙗ҆́же вꙁѧ́ша ѿ і҆ѻ҆рда́на поста́ви і҆сꙋсъ въ гал̾га́лѣхъ , и҆ реⷱ‍҇ къ сн҃омъ і҆и̑л҃евыⷨ гл҃ѧ · Є҆гда̀ въпраша́ютъ ваⷵ сн҃ве ва́ши гл҃юще чт҄о сꙋть ка́менїе с҄е , т҄о въꙁвѣсти́те сн҃омъ вашиⷨ . ꙗ҆́ко по́ сꙋхꙋ е҆сть минꙋ́лъ і҆и̑л҃ь і҆ѻрда́нъ се́и . и҆ссꙋшѝ б҄о г҃ь б҃ъ ваⷲ во́дꙋ і҆ѻ҆рда́ню преⷣ ними до́ндеже преидо́ша , ꙗ҆́коже сътворѝ г҃ь б҃ъ ва́шъ и҆ чръмно́мꙋ морю , е҆го́же и҆съсꙋшѝ преⷣ на́ми , до́ндеже преидо́хомъ . да ѹ҆вѣ́дѧⷮ вс҄ѧ страны̀ ꙁе́мныа . ꙗ҆́ко рꙋка̀ гн҃ѧ крѣ́пка е҆сть , и҆ да чтете в҄ы г҃а б҃а ва́шего во вс҄е вре́мѧ ·
Глⷡ‍҇а , е҃ · И бы́сть ꙗ҆ко слы́шаша цр҃їе а҆м̾морїи́стїи , и҆же бѧхꙋ ѻ҆бо́нꙋ странꙋ̀ і҆ѻ҆рда́на . и҆ цр҃и ханаа́ни , и҆же бѧ́хꙋ блиꙁь мо́рѧ . ꙗ҆ко посꙋшѝ г҃ь б҃ъ і҆ѻ҆рда́нъ рѣкꙋ̀ , преⷣ сн҃ы і҆и̑л҃евыми прехо́да и҆хъ ра́ди · И҆ ѹ҆клони́шасѧ мы́сли ихъ и҆ ѹ҆жасо́шасѧ . и҆ не бѧ́ше въ ни́хъ смышле́нїѧ н҄и е҆ді́наго ѿ лица̀ сн҃овъ і҆и̑л҃евъ · Въ ѻ҆́ноже вре́мѧ ре́че г҃ь і҆сꙋсꙋ , сътворѝ себѣ ножа̀ ка́мены ѿ камы́ка тве́рда и҆ сѣ́дъ ѻ҆брѣж́и сн҃ы і҆и̑л҃евы , второ́е · И҆ сътворѝ і҆сꙋсъ себѣ ножа̀ ка́мены ѻ҆́стры . и҆ ѻ҆брѣ́ꙁа сн҃ы і҆и̑л҃евы на мѣсте нарече́ном̾ моги́ла ѻ҆брѣ́ꙁанїа . сїѧ́ же ра́ди вины̀ ѻ҆брѣ́ꙁа і҆сꙋсъ сн҃ы і҆и̑л҃евы , вс҄и лю́дїе и҆же и҆ꙁыдо́ша и҆ꙁъ е҆гѷпта мꙋжеска по́лꙋ лю́дїе раⷮнїи , и҆ꙁомро́ша въ пꙋсты́ни на пꙋтѝ · И҆ ѻ҆брѣ́ꙁани бы́ша вс҄и лю́дїе и҆ꙁшеⷣшїи и҆ꙁъ е҆гѷпта · Но̑ всѝ лю́дїе и҆же роди́шасѧ въ пꙋсты́ни на пꙋтѝ , е҆гда и҆ꙁыдо́ша и҆ꙁъ е҆гѷпта , неѻ҆брѣ́ꙁани бѧ́хꙋ , вс҄ѧ сїѧ і҆сꙋсъ ѻ҆брѣ́ꙁа · м҃ б҄о лѣтъ ѻ҆бхожда́ше і҆и̑л҃ь въ пꙋсты́ни до́ндеже сконча́сѧ весь ро́дъ и҆ꙁшеⷣшїи ꙁ̾ ꙁемлѧ̀ е҆гѷпеⷮски , не послꙋш́авшїи ꙁа́повѣди гн҃ѧ и҆́мже наречѐ г҃ь не ви́дѣти иⷨ ꙁемлѧ̀ е҆ю́же клѧ́тсѧ г҃ь ѿц҃емъ и҆хъ да́ти нам̾ ꙁе́млю кипѧ́щꙋ мле́коⷨ и҆ ме́доⷨ · Въ ни́хже мѣсто поста́ви сн҃ы и҆хъ , ꙗ҆́же і҆сꙋсъ ѻ҆брѣ́ꙁа . ꙗ҆́ко сконча́ныѧ пло́ти бѧ́хꙋ и҆мъ . поне́же на пꙋтѝ неѻ҆брѣ́ꙁани бы́ша · ѻ҆брѣꙁ́авшеⷨ же сѧ и҆мъ молча́нїе и҆мѧ́хꙋ т҄ꙋ сѣдѧ́ше въ по́л̾чищи . до́ндеже и҆сцѣли́шасѧ · И҆ рече г҃ь къ і҆сꙋ́сꙋ въ дн҃ешнїи дн҃ь , ѿри́нꙋхъ ѹ҆кори́ꙁнꙋ е҆гѷпетъскꙋ ѿ ва́съ . и҆ проꙁва̀ мѣсто т҄о галга́ла даже до сего дн҃е · И҆ ста́ша сн҃ове і҆и̑л҃евы въ галга́лѣхъ . и҆ сътвори́ша па́схꙋ въ четве́ртыи на́десѧтъ дн҃ь мⷵца сего съ ве́чера на ꙁа́паⷣ і҆е̑рихо́нꙋ на́ поли · И҆ ꙗ҆до́ша ѿ пшени́ца ꙁемлѧ̀ ѻ҆ноѧ̀ ѻ҆прѣсноки , и҆ но́ваѧ в то́иже дн҃ь · И҆ ѻ҆скꙋдѣ маⷩ‍҇на ꙗ҆́ко ꙗ҆до́ша ѿ пшени́ца ꙁемлѧ̀ . и҆ по се́мъ не бы́сть сн҃омъ і҆и̑л҃евыⷨ маⷩ‍҇ны н҄о ꙗ҆до́ша ѿ плодо́въ ꙁемлѝ ханаа́ньскїѧ в т҄о лѣто · И҆ бы́сть е҆гда бѧ́ше і҆сꙋсъ ѹ҆ е҆рихо́на . и҆ въꙁрѣвъ ѻ҆чи́ма свои́ма , и҆ в́идѣ чл҃ка стоѧ́ща преⷣ ни́мъ , и҆ ме́чь е҆го ѻ҆бнаже́нъ въ рꙋцѣ е҆го . и҆ пристꙋпи́въ і҆сꙋсъ ре́че к немꙋ на́шъ л҄и е҆си и҆л҄и ѿ сопостаⷮ на́шихъ · Се́и же рече е҆мꙋ а҆ꙁъ вое̑во́да си́лы гн҃ѧ н҃нѣ прїидоⷯ сѣмо · И҆сꙋсъ же па́дъ ни́цъ на́ ꙁемлю и҆ поклони́сѧ е҆мꙋ . и҆ рече г҃и чт҄о вели́ши рабꙋ̀ твое̑мꙋ · Рече же вое̑во́да гн҃ь къ і҆сꙋсꙋ и҆ꙁ̾ꙁꙋ́и сапо́гъ с но́гꙋ твое̑ю мѣсто б҄о на не́мже ты̀ стои́ши ст҃о е҆сть , и҆ сътворѝ і҆сꙋсъ та́ко · Є҆рихон̾ же ꙁаключенъ и҆ ѻ҆гражденъ и҆ никтоже и҆ꙁ него не и҆схожда́ше н҄и въхожда́ше ·
Глⷡ‍҇а , ѕ҃ · И рече г҃ь къ і҆сꙋсꙋ , с҄е а҆́ꙁъ предаю̀ тебѣ въ рꙋцѣ е҆рихонъ , и҆ цр҃ѧ е҆го , и҆ сꙋщаѧ в немъ силны крѣ́постїю · Вы́ же ѻ҆бхо́дите граⷣ ѻ҆́крⷵт̾ вс҄и мꙋжи крѣ́пкїѧ е҆дїною на дн҃ь · и҆ та́ко сътворите седмь дн҃їи · Седмь же жрецъ да въꙁмꙋт̾ седмь трꙋбъ рожа́ныхъ преⷣ кїѻ҆́томъ . и҆ седма́го дн҃ѧ ѻ҆бы́дете граⷣ седми́жды , жерцы̀ же да трꙋбѧт̾ въ трꙋбы̀ · И҆ бꙋдетъ ꙗ҆́ко въстрꙋбѧ́тъ трꙋбо́ю превлача́ѧ , да въскли́кнⷮꙋ вс҄и лю́дїе гла́сомъ ве́лїимъ . и҆ ꙗ҆́коⷤ‍ⷷ въскли́кнꙋтъ падꙋтсѧ са́ми стѣны гра́да , и҆ вни́дꙋтъ вс҄и лю́дїе прѧ́мо себѣ ко́ждо въ граⷣ · И҆ вниде і҆сꙋсъ сн҃ъ навѷинъ къ жерце́м̾ сн҃ом̾ і҆и̑л҃евымъ , и҆ рече и҆мъ гл҃ѧ . въꙁмѣте кїѻⷮ ꙁавѣта гн҃ѧ . се́дмь же жрецъ да въꙁмꙋтъ се́дмь трꙋбъ ст҃ыхъ · Посем же рече лю́демъ , и҆дѣте и҆ ѻ҆бы́идѣте граⷣ , во́ини же да и҆дⷮꙋ въѻ҆рꙋжени преⷣ кїѻ́тоⷨ гн҃им̾ · Є҆гда же сїѧ рече і҆сꙋсъ , тогда̀ седмь жрецъ вꙁѧ́ша се́дмь трꙋбъ преⷣи̑дꙋще , и҆ въстрꙋби́ша добро̀гла́сно . а҆ ковчегъ ꙁавѣта гн҃ѧ въ слѣдъ по нихъ да и҆́детъ · Воини же въѻ҆рꙋжени и҆дѧ́хꙋ преⷣ жерцы̀ с трꙋбѧщими въ трꙋбы̀ и҆ вс҄и лю́дїе и҆дѧ́хꙋ въ слⷣѣ ковче́га , ꙁавѣта гн҃ѧ . і҆ и҆дꙋще трꙋби́ша трꙋба́ми · Лю́дем̾ же ꙁаповѣ́да і҆сꙋсъ гл҃ѧ не вопи́те н҄и да не слы́шиⷮ никто́же глⷵа вашиⷯ до́ дн҃е во́нже повелю̀ ва́мъ кли́кнꙋти , тогда̀ кли́кнете · И҆ ѻ҆бне́сше кїѻⷮ ꙁавѣта бж҃їѧ , ѻ҆́крⷵтъ гра́да е҆ді́ною а҆́бїе и҆́де въ по́лчище и҆ ста̀ т҄ꙋ · Въ вторы́и же дн҃ь въста́въ і҆сꙋсъ ꙁаѹ҆́тра , и҆ въꙁдвиго́ша жерцы̀ ковчеⷢ‍҇ ꙁавѣта гн҃ѧ · Жре́цъ же сеⷣмь и҆же дръжа́хꙋ се́дмь трꙋ́бъ преⷣи̑дѧхꙋ преⷣ кїѻ́томъ гн҃имъ , и҆ трꙋби́ша трꙋба́ми , лю́дїе же вс҄и во́ини въѻ҆рꙋже́ни и҆дѧ́хꙋ преⷣ ни́ми · Про́чїи же лю́дїе въ слѣдъ ковче́га ꙁавѣта гн҃ѧ и҆дѧ́хꙋ , е҆гда̀ трꙋби́ша рожа́ными трꙋба́ми · И҆ ѻ҆быидо́ша гра́дъ въ дн҃ь , вторы́и , е҆ді́ною , і҆ и҆до́ша па́ки въ по́лчище , си́це же сътвори́ша . д҆о ѕ҃ дн҃їи · Бы́сть же въ ꙁ҃ дн҃ь , въста́ша въ воста́нїе ѹ҆́трьнее , и҆ ѻ҆быидо́ша граⷣ в то́и дн҃ь седми́жды · И҆ бы́сть въ ѻ҆бхожде́нїи сеⷣмо́мъ въстрꙋби́ша жръцы̀ трꙋба́ми . и҆ рече і҆сꙋсъ къ сн҃омъ і҆и̑л҃евомъ кли́кнѣте предаⷧ‍҇ б҄о е҆сть г҃ь на́мъ гра́дъ · И҆ бꙋ́детъ граⷣ сїи про́клѧтъ , все́ же е҆же в не́мъ гв҃и си́лъ . ра́ꙁвѣ раа́въ блꙋ́дницꙋ снабди́те ю҆̀ и҆ вс҄е е҆же е҆сть в домꙋ̀ еѧ̀ , ꙗ҆́ко съкры̀ прелагатаѧ ꙗ҆́же посыла́хоⷨ Вы́ же снабди́тесѧ ѿ клѧ́твы , и҆ да некогда̀ помы́слите в҄ы вꙁѧ́ти ѿ клѧ́твы . и҆ сътвори́те по́лчище ѿ сн҃овъ і҆и̑л҃евъ клѧ́тва , и҆ потреби́те н҄ы · Ꙁла́то же вс҄е и҆ сребро̀ мѣ́дь и҆ желѣ́ꙁо ст҃о да бꙋдетъ гв҃и , въ сокро́вище гн҃е да сѧ внесе́тъ · И҆ въстрꙋби́ша жръцы̀ трꙋба́ми ꙗ҆́коже ѹ҆слы́шаша лю́дїе глⷵа трꙋ́бныи , кли́кнꙋша вс҄и лю́дїе гла́сомъ вели́кимъ и҆ си́лнымъ . и҆ падо́ша градꙋ стѣ́ны ѻ҆́крстъ , и҆ внидо́ша вс҄и лю́дїе въ граⷣ ко́ждо проти́вꙋ себѐ , и҆ приꙗ҆́ша граⷣ · И҆ проклѧ̀ и҆̀ і҆сꙋсъ , вс҄е е҆ли́ко бѧ́ше въ гра́дѣ ѿ мꙋжеска по́лꙋ и҆ до же́ньска . ѿ ю́ноша и҆ до ста́рца и҆ ѿ телца̀ до ѻ҆вцы̀ , и҆ до ѻ҆слѧ́ти вс҄е поⷣ ме́чь · двѣма́ же ю҆́ношама съглѧда́вшема ꙁе́млю . рече і҆сꙋсъ вни́дѣте въ до́мъ жены̀ блꙋ́дница і҆ и҆ꙁведѣте и҆̀ ѿтꙋдѣ , и҆ вс҄е е҆же е҆сть е҆ѧ̀ ꙗ҆́коже клѧ́стасѧ е́й · И҆ внидо́ста дв҄а ю҆́ноши съглѧда́вшїи гра́дъ въ до́мъ жены̀ . і҆ и҆ꙁведо́ста раа́въ блꙋ́дницꙋ и҆ ѿц҃а еѧ̀ , и҆ мт҃ръ е҆ѧ̀ , и҆ бра́тїю еѧ̀ . и҆ вс҄е е҆же еѧ̀ бы́сть , и҆ вс҄е рожде́нїе е҆ѧ̀ и҆ꙁведо́ста , и҆ поста́виша и҆̀ вн҄ѣ по́лчища і҆и̑л҃ева · Граⷣ же ꙁапали́ша ѻ҆гне́мъ съ всѣмъ е҆же б҄ѣ в не́мъ . ра́ꙁвѣ ꙁла́та и҆ сребра̀ мѣ́ди и҆ желѣꙁа , ѿда́ша въ доⷨ гн҃ь внестѝ гв҃и · Раа́в же блꙋдницꙋ и҆ весь до́мъ е҆ѧ̀ ѿч҃ескїи ѻ҆ста́ви и҆ живѝ и҆̀ і҆сꙋсъ . и҆ ѻ҆бита́ти сътворѝ въ і҆и̑л҃и , а҆жъ и҆ до дн҃ешнѧго дн҃и поне́же съкры̀ прелага́таѧ ꙗ҆́же посла̀ і҆сꙋсъ съглѧда́ти і҆е̑рихо́на · И҆ проклѧ́лъ і҆сꙋсъ въ то́и дн҃ь гл҃ѧ , пр́оклѧтъ чл҃къ преⷣ гм҃ъ и҆же поста́витъ и҆ съгради́тъ граⷣ сїи і҆е̑рихо́нъ на прьвенцы̀ свое̑мъ , ѻ҆снове́тъ и҆́ . и҆ на ме́ншемъ свое̑мъ поста́витъ вра́та е҆го · И҆ си́це сътворѝ а҆ꙁа́нъ и҆же ѿ веѳи́лѧ , на а҆вирона прьве́нца е҆го ѻ҆снова̀ и҆̀ . и҆ на ме́ншем̾ сп҃сеном̾ поста́ви вра́та е҆го ·
Глⷡ‍҇а , ꙁ҃ · И бѧ́ше г҃ь съ і҆сꙋсомъ , и҆ б҄ѣ и҆́мѧ е҆го по все́и ꙁемлѝ . и҆ прегрѣши́ша сн҃ове і҆ил҃евы прегрѣше́нїемъ вели́ким̾ , и҆ ѹ҆лꙋчи́ша ѿ клѧ́твы , вꙁѧ̀ б҄о а҆ха́ръ сн҃ъ хармїи́нъ сн҃а ꙁам̾врїи́на , сн҃а ꙁарїи́на , ѿ племе́ни і҆ѹ́дина ѿ клѧⷮвы , и҆ раꙁгнѣвасѧ г҃ь ꙗ҆́ростїю на сн҃ы і҆и̑л҃евы · Посла́ же і҆сꙋсъ мꙋжа̀ ѿ і҆ерихо́на въ га́и , и҆же е҆сть проти́вꙋ виѳа́нъ на восто́къ веѳи́лѧ , и҆ рече и҆мъ гл҃ѧ . шеⷣше соглѧда́ите ꙁе́млю . і҆ и҆до́ша мꙋжи и҆ съглѧда́ша га́и · И҆ въꙁврати́шасѧ къ і҆сꙋсꙋ и҆ реко́ша е҆мꙋ , да не́ и҆дꙋтъ вс҄и лю́ди . н҄о ꙗ҆́ко дв҄ѣ ты́сѧщи и҆л҄и тр҄и ты́сѧща мꙋжѝ да и҆́дꙋтъ , и҆ да вою҆́ютъ га́и . да не веде́ши та́мо всѣ́хъ людїи , ма́ло б҄о е҆сть и҆хъ та́мо · И҆ и҆до́ша ѿ людїи та́мо а҆ки тр҄и ты́сѧща мꙋжъ , и҆ пробѣ́гнꙋша ѿ лица̀ мꙋже́и га́искиⷯ И҆ ѹ҆би́ша ѿ ни́хъ мꙋжи га́и , ꙗ҆́ко л҃ , и҆ ѕ҃ , мꙋжъ . и҆ ѿгна́ша и҆хъ ѿ враⷮ . до́ндеже съкрꙋши́ша ѧ҆̀ до катафарꙋса , и҆ ѹ҆жасе́сѧ срⷣце лю́дїи и҆ бы́сть ꙗ҆ко вода̀ · И҆ растерꙁа̀ і҆сꙋс̾ ри́ꙁы своѧ̀ , и҆ падѐ на ꙁемлѝ на лицѐ свое преⷣ гм҃ъ . а҆жъ до вечера са́мъ и҆ ста́рцы і҆и̑л҃евы , всы́паша прьсть на главы̀ своѧ̀ · И҆ рече і҆сꙋсъ молѧ́сѧ , г҃и г҃и въскꙋ́ю преведѐ ра́бъ твой люди сїѧ чреꙁъ і҆е̑рда́нъ , преда́ти ѧ҆̀ а҆м̾мор̾ре́ѻм̾ на погꙋбленїе  . а҆ще бы́хомъ пребы́ли всели́лисѧ быхомъ подолгъ і҆ѻ҆рда́на · Ги҃ что рекꙋ е҆лмаже и҆ꙁмѣнѝ і҆и̑л҃ь вы́ю свою̀ преⷣ врагѝ свои̑ми · Ѹ҆слы́шавши же ханаа́ни и҆ вс҄и живꙋщїи на ꙁемлѝ ѻ҆быидꙋтъ , потребѧ́тъ насъ съ ꙁемлѧ̀ . чт҄о же сътвори́ши и҆́мени твое̑мꙋ вели́комꙋ · И҆ рече г҃ь къ і҆сꙋсꙋ въста́ни въскꙋю с҄е ѹ҆ныло е҆сть лицѐ твоѐ съгрѣши́ша лю́дїе , и҆ престꙋпи́ша ꙁавѣтъ мои е҆же ꙁавѣща́хъ к ни́мъ , и҆ ѹ҆краⷣше ѿ клѧ́твы и скры́ша въ сосꙋдѣхъ свои̑хъ · Сего ра́ди не въꙁмогꙋтъ сн҃ове і҆и̑л҃евы ста́ти преⷣ лицемъ вра́гъ своиⷯ · н҄о хребетъ ѻ҆братѧ́т̾ преⷣ врагѝ свои̑ми , ꙗ҆́ко клѧ́твою сташа , и҆ не приложꙋ̀ ксемꙋ бы́ти с ва́ми , а҆ще не и҆ꙁмете клѧ́твы ѿ себѐ са́ми · Въста́въ ѻ҆чи́сти лю́ди , и҆ рцы̀ ѻ҆чи́ститесѧ до ѹ҆́тра , ꙗ҆́ко с҄е гл҃етъ г҃ь б҃ъ і҆ил҃евъ . клѧ́тва е҆сть въ ваⷵ не въꙁмо́жете ста́ти преⷣ врагѝ вашими , до́ндеже и҆́ꙁмете ѿ себе са́ми клѧ́твꙋ · да съберетесѧ вс҄и ꙁаѹ҆́тра , по племеномъ ва́шимъ и҆ бꙋдетъ племѧ̀ е҆же пока́жетъ г҃ь · да приведетѐ до сонмꙋ , сонмъ же и҆же покажетъ г҃ь . да приведете по домоⷨ до́м же и҆же покажетъ г҃ь . да приведетѐ по мꙋжемъ · И҆ и҆же сѧ ѻ҆бличиⷮ да и҆ꙁгори́тъ ѻ҆гне́мъ самъ и҆ вс҄е е҆ли́коже е҆сть е҆го , ꙗ҆ко престꙋпѝ ꙁавѣтъ гн҃ь . и҆ сътворѝ беꙁаконїе въ і҆и̑л҃и · И҆ ѻ҆бꙋтрѣ і҆сꙋс̾ ꙁаѹ҆́тра и҆ приведѐ люⷣ‍ꙵ по племе́ни , і҆ ѻ҆бличи́сѧ племѧ̀ і҆ѹ́дино · И҆ приведесѧ по соⷩ‍҇момъ , и҆ ѻ҆бличи́сѧ сонмъ ꙁара́ин̾̾ . и҆ приведесѧ со́нмъ ꙁара́инъ по до́мꙋ и҆ ѻ҆бличи́сѧ до́мъ ꙁамврїи · И҆ приведе́сѧ до́мъ е҆го по́ мꙋжемъ , и҆ ѻ҆бличисѧ а҆ха́ръ сн҃ъ хармїи́нъ , сн҃а ꙁаⷨврїина , сн҃а ꙁара́нѧ , ѿ племе́ни і҆ѹ́дина · И҆ рече і҆сꙋсъ а҆ха́рꙋ сн҃ꙋ мой да́ждь сла́вꙋ днⷵе , гв҃и б҃ꙋ і҆и̑л҃евꙋ . и҆ да́ждь е҆мꙋ и҆сповѣ́данїе , и҆сповѣждь м҄и чт҄о е҆си сътвори́лъ и҆ не потаѝ ѿ менѐ · И҆ ѿвѣща̀ а҆ха́р̾ і҆сꙋсꙋ и҆ рече пои҆́стин̾нѣ съгрѣшихъ . преⷣ гм҃ъ бм҃ъ і҆и̑л҃евымъ , си́це и҆ си́це сътвори́хъ · Ви́дѣхъ въ плѣнѣ ри́ꙁꙋ . кра́снꙋ и҆ добрꙋ̀ , и҆ с҃ дидра́гмъ сребра̀ и҆ съсꙋдъ е҆ді́нъ ꙁла́тъ . н҃ . дидра́гмъ , помы́слихъ на́ нѧ и҆ вꙁѧ́хъ , и҆ всѐ т҄о съкры́хъ в ꙁемлѝ въ кꙋщи мое́и , сребро̀ съкры́хъ поⷣ ни́ми · И҆ посла̀ і҆сꙋсъ послы̀ и҆ шеⷣше въ кꙋщꙋ въ по́лчище . сїе же бѧ́ше съкрове́нно въ кꙋщи , и҆ сребро̀ поⷣ ни́ми · И҆ и҆ꙁнесо́ша и҆̀ и҆с кꙋща и҆ принесо́ша къ і҆сꙋсꙋ и҆ къ ста́рцемъ і҆и̑л҃евыⷨ и҆ положи́ша ѧ҆̀ преⷣ гм҃ъ · И҆ поѧ̀ і҆сⷵꙋ а҆ха́ра сн҃а ꙁара́нѧ . и҆ сребро̀ и҆ ри́ꙁꙋ и҆ съсꙋдъ ꙁла́тыи въꙁведѐ и҆̀ въ де́брь къ а҆ха́рꙋ и҆ сн҃ы е҆го и҆ дще́ри е҆го , и҆ говѧ́да е҆го и҆ ѻ҆слѧ́та е҆го и҆ вс҄и ѻ҆вца̀ е҆го и҆ кꙋщꙋ е҆го , и҆ вс҄е и҆мѣнїе е҆го . и҆ весь і҆и̑л҃ь по не́мъ , и҆ въꙁведѐ ѧ҆́ съ всѣмъ въ е҆мекахо́ръ · И҆ рече і҆сꙋсъ а҆ха́рꙋ почт҄о потребѝ на́съ . потреби т҄ѧ г҃ь дне́сь и҆ поби́ша и҆̀ ка́менїеⷨ весь і҆и̑л҃ь . и҆ съжго́ша е҆го вс҄е ѻ҆гнеⷨ , и҆ намета́ша ка́менїемъ · И҆ссы́паша на не́мъ моги́лꙋ ка́менїемъ вели́кꙋ . и҆ ѹ҆ста́ви г҃ь ꙗ҆́рость гнѣ́ва свое̑го . сего ра́ди проꙁва́сѧ и҆́мѧ мѣстꙋ томꙋ̀ е҆мекахо́ръ , дажъ и҆ до сего дн҃е ·
Глⷡ‍҇а , и҃ · И реⷱ‍҇ г҃ь къ і҆сꙋ́сꙋ не бо́исѧ н҄и ѹ҆жаса́исѧ пои̑мѝ съ собо́ю вс҄ѧ мꙋж́а во́искїа , въста́в̾ же въꙁы́иди въ га́и . с҄е даю̀ въ рꙋцѣ твоѝ цр҃ѧ га́иска и҆ ꙁе́млю е҆го , и҆ лю́ди е҆го и҆ гра́дъ е҆го · И҆ да сътвори́ши га́ю и҆ цр҃ю е҆го , ꙗ҆́коже сътворѝ і҆е̑рихо́нꙋ и҆ цр҃ю е҆го . полоⷩ‍҇ же и҆ ско́ты е҆го да плѣниши себѣ , ѹ҆стро́и же себѣ поⷣсадꙋ гра́да ꙁа собо́ю · И҆ въста́въ і҆сꙋ́съ и҆ вс҄и мꙋж́и во́иньстїи , да въни́дꙋтъ въ га́и . і҆ и҆ꙁбра̀ і҆сꙋ́съ , л҃ , ты́сѧщъ мꙋ́жъ во́инъскиⷯ си́лныⷯ крѣ́постїю , и҆ посла̀ но́щїю · И҆ ꙁаповѣ́да и҆мъ гл҃ѧ , в҄ы съкры́итесѧ ꙁа гра́домъ . да не бꙋдете дале́че гра́да ѕѣ́ло . и҆ да бꙋдете вс҄и гото́ви · А҆́ꙁ̾ же и҆ вс҄и людїе и҆же съ мно́ю . пристꙋ́пимъ къ гра́дꙋ , и҆ да бꙋ́детъ е҆гда̀ и҆ꙁы́идꙋтъ живꙋщїи въ га́и , въ стрѣте́нїе на́мъ ꙗ҆́коже и҆ пре́жде · Побѣ́гнеⷨ ѿ лица̀ и҆хъ и҆ ꙗ҆́коже и҆ꙁы́идꙋтъ въ слⷣѣ наⷵ , да ѿба́вимъ ѧ҆̀ ѿ гра́да , и҆ рекꙋтъ бѣжа́тъ сї́и ѿ лица̀ на́шего ꙗ҆́коже и҆ пре́жде · Вы̑ же въста́вше ѿ кро́ва да вни́дете въ гра́дъ , и҆ преда́стъ иⷯ г҃ь б҃ъ на́шъ в рꙋцѣ ва́ши · Бꙋ́ди же и҆ ꙗ҆́коже во́ꙁметъ граⷣ да ꙁапали́те и҆̀ ѻ҆гне́мъ по словесѝ гн҃ю сътвори́те , с҄е ꙁаповѣ́даю ваⷨ · И҆ посла̀ ѧ҆̀ і҆сꙋ́съ , і҆ и҆до́ша въ ꙁаста́вы и҆ сѣдо́ша межⷣꙋ веѳи́лемъ , и҆ ме́ждꙋ га́иеⷨ , ѿ мо́рѧ га́иска · И҆ ѻ҆бꙋтрѣ́въ і҆сꙋ́съ ꙁаѹ҆́тра съглѧда̀ лю́ди . и҆ въꙁы́иде сам̾ и҆ ста́рцы і҆и̑льтестїи преⷣ людми въ га́и · И҆ вс҄и лю́дїе во́инстїи с ни́мъ въꙁыидо́ша , і҆ и҆дꙋщи прїидо́ша сꙋпроти́въ гра́да ѿ въсто́ка . и҆ ѻ҆поⷧ‍҇чи́шасѧ ѿ сѣ́вера въ га́и , и҆ бы́сть де́бр̾ межⷣꙋ и́ми и҆ межⷣꙋ га́ие̑мъ · И҆ вꙁ̑ѧ ꙗ҆́ко , ҂е҃ , мꙋжїи , и҆ положѝ и҆хъ на поⷣса́дꙋ междꙋ̀ веѳи́лемъ и҆ гаие̑мъ ѿ ꙁа́пада гра́да · И҆ прибли́жишасѧ лю́дїе ве́сь по́лкъ ѿ сѣ́вера гра́да , а҆ ѻ҆ста́тки е҆го ѿ мо́рѧ гра́да , и҆ по́иде і҆сꙋ́съ но́щи ѻ҆ноѧ̀ посредѣ де́бри · И҆ бы́сть ꙗ҆́ко ви́дѣ цр҃ь га́искїи , потща́сѧ ꙁаѹ҆́тра и҆ꙁы́ти и҆ мꙋжи граⷣстїи проти́вꙋ и҆мъ прѧмо · И҆ быⷵ е҆гда̀ ѹ҆ви́дѣ с҄е цр҃ь га́искїи , а҆́бїе въста́въ ра́но , і҆ и҆ꙁыдо́ша мꙋжїе га́истїи на́ брань , са́мъ и҆ вс҄и лю́дїе е҆го . въ́ времѧ преⷣ лицеⷨ ꙁаста́въ , сїи же не вѣ́дѧша ꙗ҆́ко поⷣса́да е҆сть ꙁа гра́доⷨ е҆го · И҆ ѹ҆ви́дѣвъ ѧ҆̀ і҆сꙋ́съ ѿи̑де и҆ ве́сь лю́дъ ѿ лица̀ и҆хъ , и҆ бего́ша пꙋте́мъ въ пꙋсты́ню · И҆ премо́гъ же ве́сь лю́дъ гна́ти по ниⷯ , и҆ прельсти́шасѧ . и҆ погна́ша въ слѣ́дъ сн҃овъ і҆и̑л҃евъ , и҆ ѿстꙋпи́ша ѿ гра́да · И҆ не ѻ҆ста̀ никто́же въ га́и и҆ веѳи́ль , н҄о гна́ша вс҄и въ слⷣѣ і҆и̑л҃ѧ . и҆ ѻ҆ста́виша гра́дъ ѿве́рстъ , и҆ гна́ша въ слѣ́дъ і҆и̑л҃ѧ · И҆ реⷱ‍҇ г҃ь къ і҆сꙋ́сꙋ прострѝ рꙋ́кꙋ свою̀ и҆ копїѐ и҆же в рꙋцѣ твое́й на гра́дъ , ꙗ҆́ко в рꙋ́кꙋ твою̀ предаⷯ и҆̀  · И҆ прострѐ і҆сꙋсъ рꙋ́кꙋ свою̀ и҆ копїѐ на градъ , и҆ ꙁаста́вы въста́ша ско́ро ѿ мѣста свое̑го . і҆ и҆ꙁыидо́ша е҆гда̀ прострѐ рꙋ́кꙋ и҆ вънидо́ша въ гра́дъ и҆ вꙁѧ́ша и҆̀ . и҆ пот̾ща́вшасѧ ꙁапали́ша е҆го ѻ҆гне́мъ · И҆ ѻ҆ꙁрѣвшесѧ ѻ҆баватели насеⷧ‍҇ницы га́истїи въспѧ́ть и҆хъ ѹ҆ꙁрѣш́а ды́мъ въсходѧ́ще ѿ гра́да до нб҃се . и҆ посе́мъ не и҆мѣша ка́мо побѣ́гнꙋти н҄и сѣмо н҄и ѻ҆ва́мо . лю́дїе же ѿбѣ́гшїи въ пꙋсты́ню въꙁ̾врати́шасѧ на гони́тели · И҆сꙋсъ же и҆ весь і҆и̑л҃ь ви́дѣвше , ꙗ҆́ко вꙁѧша ꙁаставы гра́дъ . и҆ ꙗ҆́ко въсходитъ дымъ гра́дныи до нб҃се , и҆ ѻ҆братившесѧ . і҆ и҆ꙁбыша мꙋжи га́искїи · Сїи же и҆ꙁыдо́ша и҆ꙁ града проти́вꙋ и҆мъ , и҆ ѻ҆бъѧ́ша и҆хъ ѿвсюдꙋ і҆и̑л҃ьтѧне . сїи ѿ сїю странꙋ̀ , а҆ и́нїи ѻ҆бо́нꙋ странꙋ̀ , і҆ и҆ꙁбиша ѧ҆̀ . дон̾деже не ѻ҆ста̀ н҄и е҆ді́нъ ѿ нихъ цѣлъ н҄и ѹ҆бѣжа · Цр҃ѧ же га́иска ꙗ҆́ша жи́ва и҆ приведо́ша и҆̀ къ і҆сꙋ́сꙋ · И҆ бы́сть ꙗ҆́ко преста́ша сн҃ове і҆и̑л҃еви сѣкꙋщ́и насеⷧ‍҇никъ га́искихъ . на́ полехъ въ горѣ до и҆схо́да . на не́мъже и҆хъ гони́ша и҆дѣже падо́ша вс҄и ѻ҆́стрїеⷨ меча̀ · И҆ ѻ҆брати́сѧ ве́сь і҆и̑л҃ь въ га́и и҆ посѣ́че ѧ҆̀ мече́м̾ · И҆ бы́ша вс҄и паⷣшїи въ то́и дн҃ь ѿ мꙋже́ска по́лꙋ и҆ до же́ньска , в҃і ты́сѧщь , всѣ́хъ живꙋщиⷯ въ га́и · И҆сꙋ́съ же не ѻ҆братѝ рꙋ́кꙋ ꙗ҆́же просте́р̾ копїе́мъ на ꙁемлю̀ . до́ндеже проклѧ̀ всѣхъ ѻ҆бита́ющиⷯ въ га́и · Ра́ꙁвѣ скота̀ и҆хъ і҆ и҆мѣ́нїа и҆же въ́ градѣ ѻ҆́ноⷨ плени́ша себѣ сн҃ове і҆и̑л҃еви , по повелѣ́нїю гн҃ю ꙗ҆́коже повелѣ і҆сꙋ́сꙋ · И҆ ꙁапалѝ гра́дъ і҆сꙋ́съ ѻ҆гне́мъ , и҆ е́сть беꙁ̾ ѹ҆селе́нїѧ въ вѣ́къ , и҆ е҆сть ѻ҆пꙋстѣнїемъ даже и҆ до сего̀ дн҃е · Цр҃ѧ же га́иска повѣ́си на́ древѣ  , и҆ бѧше на́ древѣ до́ вечера . ꙁаходѧ́щꙋ же слн҃цꙋ , повелѣ і҆сꙋсъ . и҆ снѧ́ша тѣло е҆го съ дре́ва и҆ поверго́ша и҆̀ въ пото́цѣ , преⷣ враты града , і҆ и҆ссыпа наⷣ ниⷨ моги́лꙋ вели́кꙋ каменїеⷨ и҆ до сего̀ дн҃е · Тогда̀ съградѝ і҆сꙋ́съ ѻ҆лта́рь , гв҃и б҃ꙋ і҆и̑л҃евꙋ въ горѣ гаи̑ва́лъ · Ꙗ҆́коже б҄ѣ ꙁаповѣ́да моѷсїи рабъ гн҃ь сн҃омъ і҆и̑л҃евымъ . ꙗ҆́коже пи́шетъ въ ꙁаконѣ моѷсїѻ҆вѣ , ѻ҆лта́рь ѿ ка́менїи нете́саныхъ . на нихъже нѣсть сѧ въꙁложило желѣꙁо , и҆ въꙁнесѐ т҄ꙋ всѐсъж̾женїе гв҃и требꙋ сп҃сенїѧ · И҆ въписа̀ і҆сꙋсъ на камыцѣхъ , вторы́и ꙁаконъ , ꙁаконъ моѷсїѻ҆въ . и҆же написа̀ преⷣ сн҃ы і҆и̑л҃евыми · Весь же і҆и̑л҃ь и҆ старцы и҆хъ сꙋдїѝ иⷯ и҆ книгочїа иⷯ , преходѧхꙋ ѻ҆ба полы съ странꙋ̀ ковче́га . преⷣ жерцы̀ и҆ левѷти въꙁⷣвиꙁа́ющими ковчегъ ꙁавѣта гн҃ѧ . пришелецъ же и҆ т҄ꙋꙁемецъ и҆же бѧхꙋ полъ и҆хъ блиꙁъ горы̀ гава́лъ , и҆ пол̾ и҆хъ блиꙁъ горы̀ е҆валъ . ꙗ҆́коже б҄ѣ ꙁаповѣ́да моѷсїи рабъ гн҃ь . блⷵвѧще люди і҆и̑л҃евы въ первыⷯ · По семꙋ же тако почтѐ вс҄ѧ словеса̀ ꙁакона сего̀ , блⷵвенїа и҆ клѧтвы . по всемꙋ̀ писа́нїю въ ꙁаконѣ моѷсїѻ҆вѣ · И҆ не бы́сть словесѝ ѻ҆ всⷯѣ и҆же ꙁаповѣ́да моѷсїи  . е҆гоже не почтѐ і҆сꙋсъ въ ѹ҆́ши всемꙋ̀ соньмꙋ сн҃овъ і҆и̑л҃евъ , мꙋжеⷨ и҆ женаⷨ и҆ дѣтемъ , и҆ пришелцемъ , ходѧщимъ посредѣ и҆хъ ·
Глⷡ‍҇а , ѳ҃ · И бы́сть ꙗ҆́ко ѹ҆слы́шаша вс҄и цр҃и а҆м̾мор̾реистїи , ꙗ҆́же ѻ҆бо́нꙋ странꙋ̀ і҆ѻ҆рда́на . і҆ и҆же въ го́рстѣи і҆ и҆же въ ра́внѣи , і҆ и҆же подолгъ морѧ великаго . і҆ иже въ сꙋпроти́внѣи дꙋбравѣ , и҆ хет̾ѳеи , и҆ а҆м̾мор̾реи , и҆ гергесе́и , и҆ ханане́и , и҆ фереꙁеи , и҆ е҆веи , и҆ е҆ѹ҆сеи · Снидо́шасѧ въкꙋпѣ сѣщисѧ съ і҆сꙋсомъ и҆ съ і҆ил҃емъ е҆дїномы́сленно · И҆ живꙋщимъ же въ хо́лъмѣ въ гаваѻ́нѣ . слы́шаша е҆ли́ко сътворѝ г҃ь и҆ерихо́нꙋ , и҆ га́и · Сътвори́ша же и҆ сїи съ лꙋка́въствоⷨ · пришеⷣше ѹ҆бо и҆ съдѣ́лаша себѣ послы̀ , въꙁе́мше вре́тища ве́тха на ѻ҆слы своѧ̀ , и҆ мѣ́хи ве́тхи ви́нны , и҆ раꙁсѣ́дъшаѧ̑сѧ ꙁавѧ́ꙁаны · И҆ сапоꙁѝ веⷮхи , и҆ ꙁапла́чены на но́гꙋ иⷯ . и҆ ри́ꙁы поветша́ны на ни́х̾ , и҆ хлѣ́б и бра́шна и҆хъ бѣша пресхлѝ съдробе́ни и҆ съплеснѣ́ли · И҆ прїидо́ша къ і҆сꙋ́сꙋ въ по́лчище і҆и̑л҃ево въ галга́лꙋ . и҆ реко́ша е҆мꙋ и҆ всемꙋ̀ і҆и̑л҃ю ѿ ꙁемлѧ̀ да́л̾нїа прїидо́хомъ , и҆ нн҃ѣ ꙁавѣща́ите намъ ꙁавѣтъ · И҆ реко́ша сн҃ове і҆и̑л҃еви къ хоре́ю . вѣ́дѣ ꙗ҆́ко т҄ы посредѣ наⷵ жевеши , ка́ко ꙁавѣща́ю тебѣ ꙁавѣтъ · И҆ реко́ша къ ісꙋ́сꙋ рабѝ е҆смы̀ твоѝ . и҆ реⷱ‍҇ к ни́мъ і҆сꙋсъ ѿкꙋдꙋ е҆стѐ , и҆л҄и ѿкꙋ́дꙋ хо́дите · И҆ реко́ша къ немꙋ̀ ѿ да́лнѧа ꙁемлѧ̀ ѕѣло прїидо́хомъ рабѝ твоѝ , въ и҆́мѧ г҃а б҃а твое̑го . слы́шахомъ б҄о и҆́мѧ е҆го и҆ вс҄е е҆ли́ко сътвори въ е҆гѷптѣ · И҆ вс҄е е҆ли́ко сътвори двѣма цр҃ема а҆м̾мор̾ре́искома . и҆же бѣ́хꙋ ѻ҆бо́нꙋ странꙋ̀ і҆ѻ҆рда́на , сїѻ́нꙋ цр҃ю сево́ньскꙋ . і҆ и҆ѻ́гꙋ цр҃ю васа́ньскꙋ , и҆же живѧ́ше въ а҆старо́ѳѣ , и҆ въ дра́инѣ · Реко́ша к на́мъ ста́рцы наши , и҆ вс҄и живꙋщ́їи на ꙁемлѝ на́шеи гл҃юще . въꙁмѣте себѣ бра́шно на пꙋть , і҆ и҆дѣте проти́вꙋ и҆мъ , и҆ рцѣте къ ни́мъ рабѝ е҆смы̀ ва́ши , и҆ нн҃ѣ ꙁавѣща́ите на́мъ ꙁавѣтъ · Сїи́ хлѣ́бы на́ши те́плыѧ вꙁѧ́хомъ ѿ домо́въ на́шиⷯ . во́ньже дн҃ь и҆ꙁыидо́хомъ прїитѝ къ ва́мъ , нн҃ѣ же пресхо́ша и҆ бы́ша и҆стоще́ни · И҆ сїи́ мѣ́си ви́нны но́вы иⷯже налїѧ́хомъ , и҆ с҄и рас̾сѣдо́шасѧ . и҆ ри́ꙁы на́ша сїа́ и҆ ѻ́бꙋвища на́ша ѻ҆беⷮша́ша , ѿ до́лга пꙋтѝ ѕѣ́ло · И҆ вꙁѧ́ша кн҃ѕи бра́шно и҆хъ , а҆ г҃а не въпраша́ша . и҆ сътвори і҆сꙋ́съ с ни́ми ми́ръ , и҆ ѹ҆ста́ви къ ни́мъ ꙁавⷮѣ , ради снабдѣнїа и҆хъ . и҆ клѧ́шасѧ иⷨ кн҃ѕи со́ньма · И҆ бы́сть по треⷯ дн҃ех̾ по ꙁавѣща́нїи къ ни́мъ ꙁавѣта . и҆ слы́шаша ꙗ҆́ко блиⷥ и҆хъ сꙋть , и҆ ꙗ҆́ко посредѣ иⷯ живꙋт́ъ · И҆ въста́вше сн҃ове і҆и̑л҃еви въꙁыидо́ша въ́ градъ иⷯ , въ тре́тїи дн҃ь . гра́ди же ихъ бѧ́хꙋ гаваѻ́нъ , и҆ кефи́ра , и҆ вирои гра́дъ и҆а̑ри́мъ · И҆ не сътвори́ша съ ни́ми ра́ти і҆сꙋ́съ и҆ сн҃ове і҆ил҃еви . ꙗ҆́ко клѧ́шасѧ и҆мъ кн҃ѕи со́ньма гм҃ъ бг҃омъ і҆и̑л҃евымъ , и҆ ропта́хꙋ ве́сь со́нмъ і҆и̑л҃евъ до кн҃ѕеи · И҆ реко́ша вс҄и кн҃ѕи всемꙋ̀ со́ньмꙋ , м҄ы клѧ́хомсѧ и҆мъ гм҃ъ бг҃омъ і҆и̑л҃евомъ . и҆ нн҃ѣ не мо́жеⷨ коснꙋтисѧ ихъ · Се̑ да сътвориⷨ да ѧ҆̀ жи́вимъ и ѹ҆стро́имъ ѧ҆̀ и҆ не бꙋ́детъ на наⷵ гнѣ́въ клѧ́твы раⷣ‍ꙵ е҆ю́же клѧ́хомсѧ и҆мъ · И҆ рекоша иⷨ кн҃ѕи да живꙋтъ с҄и . и҆ бꙋдꙋтъ древоносцы и҆ водоно́сцы всемꙋ̀ соньмꙋ , и҆ сътворѝ весь соньмъ ꙗ҆́коже рекоша и҆мъ кн҃ѕи · И҆ съꙁва̀ и҆хъ і҆сꙋсъ и҆ реⷱ‍҇ и҆мъ гл҃ѧ , почто̀ прельстисте насъ гл҃ще . ꙗ҆́ко далече е҆сми ѿ тебѐ ѕѣло , вы же насе́лницы е҆стѐ живꙋщїи в наⷵ · И҆ нн҃ѣ проклѧти в҄ы , и҆ не ѻ҆скꙋдѣет̾ ѿ васъ рабъ древоно́сецъ и҆ водоносецъ мн҄ѣ , и҆ бв҃и мое̑мꙋ · И҆ ѿвѣщаша і҆сꙋсꙋ гл҃юще , понеже въꙁвѣстисѧ намъ рабомъ твоиⷨ , е҆лико ѻ҆бѣща̀ г҃ь б҃ъ твои моѷсїю рабꙋ̀ свое̑мꙋ дати вамъ вс҄ю сїю ꙁе́млю . и҆ потребити насъ , и҆ вс҄ѧ живꙋщаѧ на неи ѿ лица ва́шего . сего̀ ради и҆ ѹ҆боѧ̑хоⷨсѧ ѕѣло ѻ҆ дш҃ахъ нашихъ ѿ лица̀ ва́шего сътворихомъ дѣло с҄е · И҆ нн҃ѣ с҄е мы̀ въ рꙋцѣ твоей , ꙗ҆́коже в҄ы е҆сть годѣ и҆ ꙗ҆ко сѧ вамъ мнитъ твори́ти нам̾ сътвори · И҆ сътвори́ша имъ сице , і҆ и҆ꙁбави ѧ҆̀ ісꙋсъ въ то́и дн҃ь ѿ рꙋкꙋ̀ сн҃овъ і҆и̑л҃евъ , и҆же не ѹ҆биша и҆хъ · И҆ постави ѧ҆̀ і҆сꙋсъ въ то́и дн҃ь древоносца и҆ водоносца , всемꙋ̀ сонмꙋ и ѻ҆л̾тарю бж҃їю . сего̀ раⷣ‍ꙵ быша живꙋще , въ гаваѻ́нѣ древоно́си , и҆ водоноси ѻ҆лтарю бж҃їю и҆ до дн҃ешнѧго дн҃е , на мѣсте е҆же иꙁберетъ г҃ь ·
Глⷡ‍҇а , і҃ · Посе́мъ ꙗ҆́коже ѹ҆слы́ша а҆донивеꙁо́къ цр҃ь і҆ерⷵли́мъскъ ꙗ҆́ко вꙁѧ̀ і҆сꙋсъ га́и , и҆ потребѝ е҆го ꙗ҆́коже сътворѝ і҆е̑рихо́нꙋ и҆ цр҃ю е҆го · та́ко сътворѝ и҆ га́ю , и҆ цр҃ю е҆го · И҆ ꙗ҆́ко са́ми сꙋть въда́лисѧ живꙋщїи въ гаваѻ́нѣ къ і҆сꙋ́сꙋ и҆ къ і҆и̑л҃ю , и҆ бы́ша въ ниⷯ · Ѹ҆боѧ́шасѧ сами в себѣ ѕѣло , вѣдѧхꙋ б҄о ꙗ҆́ко гра́дъ бѧше вели́къ гаваѻнъ . ꙗ҆́ко е҆ді́нъ ѿ вели́кихъ грⷣа , и҆ вс҄и мꙋжи и҆же въ не́мъ крѣ́пцы · И҆ посла̀ а҆донивеꙁо́къ цр҃ь і҆ерⷵлиⷨскъ , къ е҆ла́мꙋ цр҃ю хевро́ньскꙋ , и҆ къ фераа́нꙋ цр҃ю и҆еримꙋѳьскꙋ , и҆ къ а҆фїю цр҃ю лѧхи́съ , и҆ къ даве́рꙋ цр҃ю ѻ҆долаⷨскꙋ гл҃юще · Въꙁы́идѣте къ мнѣ и҆ помоꙁѣте м҄и да повоюеⷨ гаваѻ́нъ · вда́ли бо сѧ сꙋть са́ми къ і҆сꙋ́сꙋ , и҆ къ сн҃омъ і҆и̑л҃евымъ · И҆ събра́шасѧ и҆ въꙁыидо́ша , е҃ , цр҃еи е҆вꙋсѣ́искъ , и҆ цр҃ь і҆ерⷵли́мъскъ , и҆ цр҃ь хевро́нскъ , и҆ цр҃ь е҆рмꙋ́ѳъскъ , и҆ цр҃ь лѧхи́съ , и҆ цр҃ь а҆гло́нъскъ . сїи са́ми и҆ вс҄и лю́дїе и҆хъ , и҆ ѻ҆бъсѣ́дше гаваѻ́нъ , и҆ въе̑ва́хꙋ на́нь · И҆ посла́ша живꙋщїи въ гаваѻ́нѣ къ і҆сꙋ́сꙋ въ поⷧ‍҇чище і҆и̑л҃во въ галга́лꙋ гл҃юще , не ѿрѣша́и рꙋ́кꙋ свою̀ ѿ ра́бъ свои̑хъ . въꙁы́иди къ наⷨ ско́ро , и҆ помоꙁѝ на́мъ , и҆ ѿи̑ми наⷵ , ꙗ҆ко съ́браны сꙋть на́ ны вс҄и цр҃и а҆м̾мор̾ре́истїи живꙋщеи въ го́рстѣи · И҆ въꙁы́иде і҆сꙋ́съ ѿ галга́лъ самъ и҆ вс҄и лю́дїе во́иньстїи с ни́мъ , и҆ ве́сь мꙋж̾ си́лныи и҆ крѣ́пкїи · И҆ реⷱ‍҇ г҃ь къ і҆сꙋ́сꙋ не бо́исѧ иⷯ ꙗ҆́ко в рꙋцѣ твоѝ предаⷯ ѧ҆̀ . и҆ не ѻ҆ста́нетъ ѿ ни́хъ н҄и е҆ді́нъ прⷣе ва́ми · И҆ прїиде на ни́хъ і҆сꙋ́съ внеꙁа́пꙋ . вс҄ю бо но́щь и́де ѿ галга́лъ · И҆ ѹ҆жасѝ ѧ҆̀ г҃ь ѿ лица̀ і҆и̑л҃ева , и҆ съкрꙋшѝ ѧ҆̀ съкрꙋше́нїемъ вели́кимъ въ гаваѻ́нѣ . и҆ прогна́ша ѧ҆̀ пꙋте́м̾ въсхо́да виѳоро́ньска , и҆ сѣча́хꙋ и҆хъ даже до а҆ꙁи́ка , и҆ до маки́да · Вънегда́ же бѣжа́хꙋ сїи ѿ лица̀ сн҃овъ і҆и̑л҃евъ , до въсхо́да веѳеро́ньска · и҆ г҃ь просы́па на́ нѧ ка́менїе вели́кое съ нб҃се даже до а҆ꙁи́ка , и҆ бы́сть мно́жаише ѹ҆ме́ршихъ ѿ гра́да ка́менна , не́же ѹ҆бїе́ныхъ , ѿ сн҃овъ і҆и̑л҃евыхъ мече́мъ на сѣ́чи · Тогда̀ гл҃а і҆сꙋс́ъ къ г҃ꙋ во́нже дн҃ь преда̀ г҃ь б҃ъ а҆м̾море́а поⷣ рꙋкꙋ̀ і҆и̑л҃ѧ , во́ньже съкрꙋшѝ ѧ҆̀ въ гаваѻ́нѣ . и҆ съкрꙋши́шасѧ ѿ лица̀ і҆и̑л҃ева , и҆ реⷱ‍҇ і҆сꙋсъ . да ста́неⷮ слн҃це прѧ́мо гаваѻ́нꙋ . и҆ мⷵць прѧ́мо де́бри а҆лиѻ́нъ · И҆ ста̀ слн҃це , и҆ мⷵць ста̀ доⷩ‍҇деже лю́дїе і҆и̑л҃евы ѿм̾сти́ша враго́мъ свои̑мъ , не се́ ли е҆сть пи́сано въ кни́гахъ пра́вед̾наго . и҆ ста̀ слн҃це средѣ нб҃си , и҆ не скорѝ и҆тѝ на ꙁа́паⷣ въ совершенїе дн҃и е҆ді́наго . и҆ не бы́сть дн҃ь такїи , ниже прежде н҄иже по то́мъ . да послꙋш́аетъ б҃ъ та́ко гла́са чл҃ча , ꙗ҆ко г҃ь поборѝ по і҆и̑л҃ю · И҆ въꙁврати́сѧ і҆сꙋсъ и҆ ве́сь і҆и̑л҃ь с ни́мъ въ по́лчище галга́лъ · И҆ ѿбѣго́ша , е҃ , цр҃еи с҄и и҆ съкры́шасѧ въ пеще́рѣ ꙗ҆́же въ маки́дѣ · И҆ повѣда́ша і҆сꙋсꙋ гл҃юще . ѻ҆брѣто́шасѧ , пѧ́ть , цр҃ь , съкры́вшихъсѧ въ пеще́рѣ маки́да · И҆ рече і҆сꙋсъ ꙁавалѧ́ите ка́менїемъ ве́лїемъ ѹ҆́стїе пеще́рѣ , и҆ приста́вите наⷣ ни́ми мꙋжа стрещѝ и҆хъ · Вы́ же не ѻ҆става́ите женꙋщи въ слⷣѣ врагъ ва́шихъ · И҆ сечѣте ѻ҆ста́ноⷦ‍҇ и҆хъ , и҆ не дади́те въни́ти и҆мъ въ гра́ды и҆хъ . преда̀ б҄о ѧ҆̀ г҃ь б҃ъ на́ш̾ въ рꙋцѣ на́ши · И҆ бысть ꙗ҆́ко преста і҆сꙋсъ , и҆ вс҄и сн҃ове і҆и̑л҃евы сѣкꙋще и҆хъ сѣче́нїемъ вели́ким̾ ѕѣ́ло , дажъ и҆ до кон̾ца̀ , ѹ҆цѣлѣвшїи же ѿ них̾ , и҆ внидо́ша въ гра́ды тве́рды · И҆ въꙁврати́шасѧ вс҄и лю́дїе въ поⷧ‍҇чище къ і҆сꙋсꙋ въ маки́да ꙁдра́ви и҆ не дви́гнꙋвъ никто́же и҆хъ на сн҃ы і҆и̑л҃евы ꙗ҆ꙁы́комъ свои̑мъ · И҆ рече і҆сꙋсъ ѿврь́ꙁите ѹ҆́стїе пеще́рѣ , и҆ꙁведи́те къ мнѣ сїѧ , е҃ . цр҃еи . и҆с пещеры · И҆ сътвори́ша сїѧ , і҆ и҆ꙁведо́ша к немꙋ , е҃ , цр҃еи . и҆с пеще́ры цр҃ѧ і҆ерⷵли́мска , цр҃ѧ хевро́нъска , цр҃ѧ е҆рм̾мꙋ́ѳъска , и҆ цр҃ѧ лѧхїиска , и҆ цр҃ѧ а҆гло́нъска · И҆ бы́сть ꙗ҆ко и҆ꙁведо́ша и҆хъ къ і҆сꙋсꙋ . и҆ съꙁва̀ і҆сꙋсъ . весь і҆и̑л҃ь , и҆ старѣ́ишины во́искїѧ ходѧ́щаѧ съ ни́мъ гл҃ѧ къ ни́мъ . пристꙋпѣте и҆ въстꙋпи́те нога́ми свои̑ми на вы́ѧ цр҃еи си́хъ . и҆ пристꙋпи́вше въстꙋпи́ша нога́ми свои̑ми на вы́ѧ и҆хъ · И҆ рече къ ни́мъ і҆сꙋсъ не бо́итесѧ и҆хъ , н҄и ѹ҆жаса́итесѧ . н҄о воꙁмꙋжаите , и҆ крѣпи́тесѧ . ꙗ҆́ко си́це сътворѝ г҃ь всѣмъ врагом̾ ва́шимъ и҆хже в҄ы повою́ете · И҆ ѹ҆бѝ ѧ҆̀ і҆сꙋсъ и҆ повѣси ѧ҆̀ , на е҃ древеⷵ и҆ бѣша ви́сѧще до́ вечера · И҆ бысть на ꙁа́ходѣ сл҃нцю , повелѣ і҆сꙋсъ и҆ снѧ́ша ѧ҆̀ съ древесъ и҆ въверго́ша ѧ҆̀ в пеще́рꙋ в нюⷤ‍ⷷ сѧ бѣша съкры́ли , та́мо и҆хъ ꙁавали́ша ка́менїемъ вели́киⷨ ѿ ѹ҆стїѧ пеще́ры , до днешнѧго дн҃е · Вꙁѧ́ша же и҆ макида́нъ въ то́и дн҃ь . і и҆ꙁбѝ ѻ҆рꙋжїемъ , и҆ потреби́ша цр҃ѧ е҆го , и҆ вс҄е ды́шꙋщее в не́мъ . и҆ не ѻ҆ста̀ никто́же в не́мъ цѣлъ  . и҆ сътвори́ша цр҃ю македа́нскꙋ ꙗ҆́коже сътвори́ша цр҃ю і҆ерихо́нъскꙋ · И҆ и́де ̑ і҆сꙋсъ и҆ весь і҆ил҃ь с ниⷨ , ѿ македа́на въ леⷨнꙋ и҆ ѻ҆блего́ша ѧ҆̀ · И҆ преда̀ г҃ь и҆ си́хъ в рꙋцѣ і҆и̑л҃ю и҆ цр҃ѧ е҆го . и҆ ѹ҆би́ша е҆го ѻ҆́стрїемъ меча , и҆ вс҄е ды́шꙋщее въ немъ · И҆ не ѻ҆ста̀ цѣло в не́мъ н҄и е҆ді́но  . и҆ сътворѝ цр҃ю е҆го , ꙗ҆́коже сътворѝ цр҃ю і҆е̑рихо́ньскꙋ · И҆ и́де і҆сꙋсъ и҆ ве́сь і҆и̑л҃ь с ниⷨ ѿ ле́вна , въ лѧхи́съ , и҆ ѻ҆блеже ѧ҆̀ , и҆ вое̑ва́ша на́нь . и҆ преда́стъ г҃ь лѧхи́съ , в рꙋцѣ і҆и̑л҃евы и҆ вꙁѧ̀ е҆го въ дн҃ь в҃ , і҆ и҆ꙁбѝ е҆го ѻ҆стрїеⷨ меча̀ , и҆ вс҄е ды́шꙋщее в не́мъ , и҆ потребѝ е҆го , ꙗ҆́коже сътворѝ и҆ ле́внѣ · Тогда̀ въꙁы́де ѻ҆раⷨ цр҃ь гаꙁе́р̾скъ , помага́ѧ лѧхи́сꙋ . и҆ ѹ҆бѝ е҆го і҆сꙋсъ ѻ҆стрїемъ меча̀ и҆ лю́ди е҆го , до́ндеже не ѻ҆ста̀ иⷯ н҄и е҆ді́нъ н҄и ѹ҆бѣ́гнꙋвъ · И҆ ѡти́де і҆сꙋсъ , и҆ ве́сь і҆и̑л҃ь с ниⷨ ѿ лѧхи́съ , въ а҆гло́нъ . и҆ ѻ҆блеже и҆̀ и҆ воева́ша на нѧ · И҆ преда̀ и҆̀ г҃ь в̾ рꙋцѣ і҆и̑л҃ю и҆ вꙁѧ̀ и҆̀ въ то́й дн҃ь і҆ и҆ꙁби и҆̀ ѻ҆стрїеⷨ меча̀ , и҆ вс҄е ды́шꙋщее е҆ли́ко в не́мъ ѹ҆бѝ , и҆ сътворѝ е҆мꙋ та́кожде ꙗ҆́ко и҆ лѧхи́сꙋ · И҆ ѿи̑де і҆сꙋсъ и҆ ве́сь і҆и̑л҃ь с ниⷨ въ хевро́нъ , и҆ ѻ҆бсѣдѐ и҆̀ . и҆ вꙁѧ̀ е҆го і҆ и҆ꙁбѝ е҆го ѻ҆стрїемъ меча̀ , и҆ вс҄и гра́ды е҆го и҆ вс҄е ды́шꙋщее е҆ли́ко же бѣѧ́ше в не́мъ . и҆ не ѻ҆ста̀ иⷯ н҄и е҆ді́нъ та́ко сътворѝ ꙗ҆́коже и҆ а҆гло́нꙋ , потребиша и҆̀ е҆ли́коже в неⷨ бѧ́ше · И҆ ѻ҆братисѧ і҆сꙋсъ и҆ весь і҆и̑л҃ь с ниⷨ , в̾ давиⷬ‍҇ . и҆ ѻ҆бсⷣѣше и҆̀ вꙁѧ́ша и҆̀ и҆ цр҃ѧ е҆го и҆ вс҄ѧ гра́ды е҆го і҆ и҆ꙁбиши и҆̀ мечеⷨ , и҆ потребиша и҆̀ и҆ вс҄е ды́шꙋщее в неⷨ . и҆ не ѻ҆ставиша ѝ н҄и е҆ді́наго ѹ҆цѣлѣ́вша . ꙗ҆́ко сътвориша хевро́нꙋ и цр҃ю е҆го , та́кожⷣе сътвориша вави́рꙋ и҆ цр҃ю е҆го . и҆ ꙗ҆́ко сътвориша и҆ лев̾нꙋ и҆ цр҃ю е҆го · И҆ и҆ꙁбѝ і҆сꙋсъ вс҄ю ꙁе́млю го́рскꙋю , и҆ нагев̾ , и҆ ра́внꙋю , и҆ а҆сидо́ѳа и҆ вс҄ѧ цр҃ѧ и҆хъ . и҆ не ѻ҆ста̀ в нихъ н҄и е҆ді́нъ ѹ҆цѣлѣвъ и҆ вс҄е ды́шꙋщее потребиша ꙗ҆́коже ꙁаповѣ́да г҃ь б҃ъ і҆и̑л҃ю · И҆ и҆ꙁбѝ и҆хъ і҆сꙋсъ ѿ кадисва́рни , даже до га́ꙁы и҆ вс҄ю ꙁе́млю гесеⷨ до гаваѻ́на · И҆ вс҄ѧ цр҃ѧ сїѧ , и҆ ꙁе́млю иⷯ вꙁѧ̀ і҆сꙋсъ е҆ді́ною ꙗ҆́ко г҃ь б҃ъ і҆ил҃евъ помага́ше і҆и̑л҃ю · И҆ воꙁврати́сѧ і҆сꙋсъ , и҆ ве́сь і҆и̑л҃ь с ниⷨ въ полчи́ще въ галга́лъ ·
Глⷡ‍҇а , а҃і · Ꙗкоже ѹ҆слы́ша и҆а̑ви́нъ цр҃ь а҆со́рскъ . посла̀ къ і҆ѻ҆а́вꙋ цр҃ю мадо́нъскꙋ , и҆ къ цр҃ю емеро́ньскꙋ , и҆ къ цр҃ю а҆хиа́фъскꙋ , и҆ къ цр҃емъ и҆же в сидонѣ вели́комъ и҆ въ го́рстѣи . въ раваѳъ прѧ́мо хенере́фꙋ , и҆ на полѧ́нѣ и҆ въ нафедо́ре и҆ въ предѣ́лехъ до́рскиⷯ ѿ ꙁа́пада · Ханане́ѧ е҆же ѿ въсто́к̾ и҆ ꙁа́пада , и҆ въ а҆м̾мор̾ре́а , и҆ хеⷮѳе́а . и҆ фереꙁе́ѧ . и҆ е҆ѹсе́ѧ и҆же въ горѣ , и҆ е҆ве́ѧ и҆же поⷣ а҆е̑рмо́номъ , въ ꙁемлѝ маси́фа · И҆ꙁыидо́ша с҄и и҆ цр҃и и҆хъ с ни́ми лю́ди мно́ѕи . ꙗ҆́ко пѣсо́къ и҆же подо́лгъ кра́ѧ мо́рьска мно́жествоⷨ , ко́нїи же и҆ ѻ҆рꙋжїа мно́го ѕѣло · И҆ снидо́шасѧ вс҄и цр҃и сїи́ и҆ прїидо́ша въкꙋпѣ . и҆ ста́ша подо́лгъ воды̀ мо́рскїа вое̑ва́ти на і҆и̑л҃ѧ · И҆ реⷱ‍҇ г҃ь къ і҆сꙋ́сꙋ не ѹ҆бо́исѧ ѿ лица̀ и҆хъ , ꙗ҆́ко ѹ҆́тро в сїи ча́съ а҆ꙁъ преда́мъ ѧ҆̀ въ трꙋ́пъ преⷣ сн҃ы і҆и̑л҃евы . и҆ ко́немъ и҆хъ жи́лы пресѣче́ши , и҆ ѻ҆рꙋж́їе иⷯ да съж̾же́ши ѻ҆гне́мъ · И҆ прїиде і҆сꙋ́съ и҆ вс҄и лю́ди во́истїи с ни́мъ на ни́хъ къ водѣ миро́ньстѣи внеꙁа́пꙋ , и҆ нападо́ша на́ нѧ въ го́рстѣи · И҆ преда́стъ ѧ҆̀ г҃ь поⷣ рꙋцѣ і҆и̑л҃еви . и҆ сѣкꙋщ́їѧ и҆хъ прогна́ша и҆хъ до сидо́на вели́каго . и҆ до масрефоѳъ маи̑мъ , и҆ до по́ль маси́фекъ на въсто́ки · И҆ сѣко́ша и҆хъ до́ндеже не ѹ҆цѣлѣ в ни́хъ н҄и е҆ді́нъ н҄и ѹ҆бѣжа́въ · И҆ сътворѝ иⷨ і҆сꙋ́съ ꙗ҆́коже ꙁаповѣ́да е҆мꙋ г҃ь , ко́немъ иⷯ жи́лы пресѣ́че , и҆ ѻ҆рꙋж́їе и҆хъ на ѻ҆гнѝ съж̾жѐ · И҆ ѻ҆брати́сѧ і҆сꙋ́съ въ то̀ вре́мѧ и҆ прїѧ̀ а҆со́ръ и҆ цр҃ѧ е҆го ѹ҆бѝ мече́мъ . а҆со́ръ б҄о б҄ѣ пре́жде ѻ҆блада́ющїи всѣми црⷵтвы си́ми · И҆ и҆ꙁбѝ вс҄е ды́шꙋщее , е҆же в не́мъ бы́сть ѻ҆́стрїемъ меча̀ и҆ потреби́ша вс҄ѧ , и҆ не ѻ҆ста̀ в немъ всѧ́къ ды́шꙋщїи . и҆ а҆соръ ꙁапали́ша ѻ҆гнемъ · И҆ вс҄ѧ грады цр҃еи и҆хъ , и҆ вс҄и цр҃и и҆хъ поѧ̀ і҆сꙋсъ . і҆ и҆ꙁби ѧ҆ мечемъ , и҆ потребѝ и҆хъ , ꙗ҆́коже повелѣ и҆мъ моѷсїи раб̾ бж҃їи · Всѣ же грады крѣпки не ꙁапалѝ і҆и̑л҃ь . раⷥвѣе а҆соръ е҆ди́нъ точїю ꙁапалѝ і҆сꙋсъ · Всѧ же коры́сти и҆хъ и҆ вс҄и скоты и҆хъ плѣниша себѣ сн҃ове і҆и̑л҃еви · Людїе же вс҄и поби́ша мечеⷨ и҆ погꙋби́ша ѧ҆̀ дондеже потребиша ѧ҆̀ . и҆ не ѻ҆ста́виша ѿ нихъ ни е҆ді́наго ды́шꙋщаго · Ꙗ҆́коже повелѣ г҃ь моѷсїю рабꙋ̀ свое̑мꙋ , тако моѷсїи ꙁаповѣ́да і҆сꙋсꙋ , и҆ тако сътворѝ і҆сꙋсъ . и҆ не престꙋпѝ ни е҆ді́наго же ѿ всѣхъ ꙗ҆́же ꙁаповѣ́да г҃ь моѷсїю · И҆ прїѧ̀ і҆сꙋсъ вс҄ю ꙁемлю го́ръскꙋю и҆ вс҄ю ꙁе́млю нагеѳъ и҆ вс҄ю ꙁемлю госомъскꙋ , и҆ равнꙋю и҆ ꙗ҆́же на ꙁападъ и҆ горꙋ̀ і҆и̑л҃евꙋ и҆ по́лѧ е҆ѧ̀ · И҆же ѿ горы̀ а҆хирѣ и҆ꙁ неѧ́же въсходитъ сїиръ , даждь да вал̾гаѳа . и по́ле дꙋбра́вы поⷣ горо́ю а҆е̑рмоⷩ‍҇ , и҆ вс҄ѧ цр҃ѧ и҆хъ вꙁѧ̀ і҆ и҆ꙁбѝ  · И҆ множа́иша дн҃и сътвори і҆сꙋсъ съ цр҃и сими бра́ни . И҆ не бы́сть н҄и е҆ді́нъ гра́дъ е҆го́же не преда̀ г҃ь сн҃омъ і҆ил҃евыⷨ раⷥвѣ хиве́и ѻ҆битающихъ въ гаваѻ́нѣ всⷯѣ въꙁѧ́ша мече́мъ · Ꙗ҆́ко гм҃ъ сътворена бысть сїа , ѹ҆крѣпити срⷣце их̾ съпротиви́тисѧ на ра́ти къ і҆ил҃ю . да потребѧ́тъ и҆х̾ , не сътвори́вше млⷵти , н҄о да сѧ потребѧ́тъ , ꙗ҆́ко гл҃а г҃ь къ моѷсїю · И҆ прїиде і҆сꙋсъ в т҄о времѧ , и҆ портеби вс҄ѧ е҆накими ѿ горскїа ѿ хеврона и҆ ѿ давира и҆ ѿ а҆нова , и҆ ѿ всеѧ горы̀ і҆и̑л҃евы , и҆ ѿ всеѧ̀ горы̀ і҆ю҆́дины . съ грады иⷯ потреби ѧ҆̀ і҆сꙋсъ · И҆ не ѻ҆ста̀ н҄и е҆дінъ е҆накимъ въ ꙁемлѝ сн҃овъ і҆и̑л҃евыхъ . ра́ꙁвѣ точїю въ гаꙁи́ве и҆ въ геѳѣ , и въ а҆съдо́ѳѣ ѻ҆ста́виша · И҆ вꙁѧ̀ і҆сꙋсъ вс҄ю ꙁе́млю ꙗ҆́коже ꙁаповѣ́да г҃ь моѷсїю . и҆ дасть ю҆̀ въ прича́стїе і҆и̑л҃ю , жребїемъ по племе́ни и҆хъ и҆ преста̀ ꙁемлѧ̀ вою́ема ·
Глⷡ‍҇а , в҃і · Си̑ сꙋть цр҃їе ꙁемлѧ̀ ꙗ҆́же и҆ꙁ̾биша сн҃ове і҆и̑л҃еви . и҆ причасти́ша ꙁе́млю иⷯ , ѻ҆бонꙋ странꙋ̀ і҆ѻ҆рда́на , ѿ восто́ка слн҃цꙋ , ѿ дебри а҆ро́ньски до горы̀ а҆е̑рмо́нъ и҆ вс҄ю ꙁе́млю . а҆ра́вꙋ ѿ восто́къ · Сїѻ́на цр҃ѧ а҆м̾моррѣиска и҆же живѧше въ е҆сеѻ́нѣ . ѻ҆блады́и ѿ а҆роиⷩ‍҇ ꙗ҆́же е҆сть въ де́бри а҆ро́н̾стѣи и҆ сре́ды де́бры . и҆ поⷧ‍҇ ꙁемлѝ галаа́да до иаво́ка , и҆дⷤ‍ⷷѣ предѣли сн҃въ а҆м̾монь · ѿ а҆ра́ва же до мо́рѧ хенере́ѳъ на высо́ки , да́же до мо́рѧ а҆ра́ва , мо́рѧ со́лищнаго . на въсто́къ пꙋтемъ ко висимо́ѳꙋ и҆ поⷣ ѳема́нь , ꙗ҆же поⷣ сидоѳа си́га · Предѣл же и҆ѻ́га цр҃ѧ васа́нъска , ѻ҆ста́вшїи ѿ щꙋдо́въ и҆же ѻ҆бита̀ въ а҆старо́ѳѣ , и҆ въ і҆ѻ҆рда́нѣ . ѻ҆блады́и же ѿ горы̀ а҆е̑рмонъ и҆ ѿ се́лха , и҆ вс҄ю ꙁе́млю васа́нь до предѣлъ гесꙋри́нъ и҆ маха́ѳи , и҆ полъ галаа́да , и҆дѣже предѣлъ сїѻ́на цр҃ѧ е҆сево́ньска · Моѷсїи рабъ гн҃ь и҆ сн҃ове і҆и̑л҃еви , и҆ꙁби́ша ѧ҆̀ . и҆ дасть ю҆̀ моѷсїи ра́бъ бж҃їи въ ѻ҆дръжа́нїе рꙋви́мꙋ и҆ га́дови и҆ полъ племе́ни манасїинꙋ · Сїи же цр҃и ам̾моррѣ́истїи ꙗ҆́же и҆ꙁбѝ і҆сꙋсъ и҆ сн҃ове і҆и̑л҃евы , ѻ҆бо́нꙋ странꙋ̀ і҆ѻ҆рдана . подо́лгъ мо́рѧ валса́дова , на́ поли дꙋбра́вы до горы̀ а҆ло́к̾ е҆же и҆́де въ сии́ръ , и҆ да́стъ ю҆̀ і҆сꙋсъ племе́ном̾ і҆и̑л҃евом̾ , прича́стїе по жребїи е҆го · Въ горѣ и҆ на́ поли , и҆ въ а҆ра́вь , и҆ въ а҆сида́ѳѣ , и҆ въ пꙋсты́ни и҆ въ а҆ге́ѳѣ . хетѳе́ѧ . и҆ а҆м̾мор̾ре́ѧ . и҆ ханане́ѧ . и фереꙁе́ѧ , и҆ е҆ве́ѧ , и҆ е҆ѹ҆сеѧ · Цр҃ѧ і҆ерихо́ньска , и҆ цр҃ѧ га́ина ꙗ҆́же е҆сть бли́ꙁъ веѳи́ли · цр҃ѧ і҆е̑рⷵлимъска , и҆ цр҃ѧ хевро́нска · цр҃ѧ е҆римꙋфе́ска , и҆ цр҃ѧ лѧхи́съ · цр҃ѧ е҆гло́мъска , и҆ цр҃ѧ гаꙁе́рска · Цр҃ѧ дави́ръска , и҆ цр҃ѧ гаде́рска · цр҃ѧ е҆́рмъска , и҆ цр҃ѧ а҆де́ръска · цр҃ѧ ле́вна , и҆ цр҃ѧ ѻ҆дале́мъска . цр҃ѧ маки́да . и҆ цр҃ѧ веѳи́лѧ · цр҃ѧ а҆пъфꙋ , и҆ цр҃ѧ ѻ҆фе́ръска · цр҃ѧ а҆фе́ка  . и҆ цр҃ѧ херъсаро́ньска · цр҃ѧ самъвро́нъ , и҆ цр҃ѧ фꙋ́га · цр҃ѧ маро́ньска . и҆ цр҃ѧ а҆хъса́ѳъ · цр҃ѧ ѳана́хъска , и҆ цр҃ѧ магедо́ньска · цр҃ѧ кедо́ньска ⷶ , и҆ цр҃ѧ и҆е̑кона́мъска е҆рме́лѧ · цр҃ѧ а҆доръска , нафедо́ръ . и҆ цр҃ѧ гои҆́мъска . гельа̑ге́лѧ · цр҃ѧ ѳе́рса , си́хъ всѣх̾ цр҃еи , л҃а ·
Глⷡ‍҇а , г҃і · Исꙋ́съ же състарѣ́всѧ прешⷣе дн҃и . и҆ реⷱ‍҇ г҃ь къ і҆сꙋ́сꙋ , т҄ы състарѣ́сѧ дн҃ьми . а҆ ꙁеⷨлѧ̀ ѻ҆ста̀ мно́га въ причаще́нїе · Си́ же ꙁемлѧ̀ ѻ҆ста́вленаѧ предѣ́лы филисти́мли . ѿ гесꙋри и҆ хананеѧ́нъ · ѿ рѣкѝ си́хра ꙗ҆́же и҆дѐ ѿ лица̀ е҆гѷптови . даждь до предѣ́лъ а҆къкаро́ньскъ къ сѣ́верꙋ хананеи́ , намѣни́тсѧ пѧ́ть ѻ҆́бластїи филисти́мъскъ . гаꙁе́вꙋ и҆ а҆ꙁотїю и҆ а҆сколонитꙋ , и҆ геѳоѳею и҆ а҆къкаро́нитꙋ . и҆ е҆ѷею ѿ ѳема́нъ · ѿ ю́га же вс҄ѧ ꙁемлѧ̀ ханаа́н̾ска прѧ́мо ѿ га́ꙁы . и҆ сидо́нъ даждь до а҆фе́ка , до предѣ́лъ а҆м̾мор̾ре́искъ · И҆ вс҄ю ꙁе́млю га́мъвли , филисти́млю . и҆ ве́сь лива́нъ ѿ въсто́къ слн҃ца , ѿ гаⷧ‍҇га́лъ поⷣ горо́ю а҆е̑рмо́нъ до вхо́да е҆маⷴ‍҇ · И҆ вс҄и ѻ҆бита́ющїи въ го́рьстѣи ѿ лива́на и҆ до масрефо́ѳъ маи̑ма · Вс҄ѧ сидо́нскїа аⷥ потреблю̀ ѿ лица̀ іи̑л҃ѧ . толи́ко раꙁда́и жре́бїемъ і҆и̑л҃ю въ прича́стїе , ꙗ҆́коже ꙁаповѣ́даⷯ тебѣ · И҆ нн҃ѣ раꙁдѣлѝ ꙁе́млю сїю въ прича́стїе . ѳ҃ тѝ , племене́мъ и҆ поⷧ‍҇ племе́ни манасїи́нꙋ · А по́лъ племе́ни второ́мꙋ дадѐ моѷсїи ча́сть , съ сн҃ъми рꙋви́мли и҆ га́довыми ѻ҆бо́нꙋ странꙋ̀ і҆ѻ҆рда́на на въсто́къ слн҃ца · Ꙗ҆́коже да́стъ и҆мъ моѷсїи ра́бъ гн҃ь , ѿ роръ и҆ ꙗ҆́же е҆сть ѿ ѹ҆́стїа водоте́чи а҆рноне́ѧ . и҆ граⷣ и҆же междꙋ де́брею , и҆ вс҄ю ра́внꙋю ѿ мадава́на  · Вс҄ѧ гра́ды сїѻ́на цр҃ѧ а҆м̾мор̾ре́иска , и҆же црⷵтвова въ е҆сево́нѣ , даждь до предⷧ‍҇ѣ сн҃овъ а҆м̾мо́нь · И҆ галаа́дъ , и҆ предѣ́лы гесꙋ́ри . и҆ мага́ѳи вс҄ю горꙋ а҆е̑рмо́нь , и҆ вс҄ю васани́т̾скꙋ до еⷧ‍҇ха · Вс҄е црⷵтво и҆ѻ́гово въ васани́тиди и҆же црⷵтвова , въ а҆старо́ѳѣ и҆ въ е҆даи́н̾ · сїи ѻста̀ е҆ді́нъ ѿ щꙋ́довъ , и҆ ѹ҆бѝ е҆го моѷсїи , и҆ потребѝ и҆̀ · Но не потреби́ша сн҃ове і҆и̑л҃евы гесꙋ́ри . и҆ маха́ѳи и҆ ханане́ѻ҆въ . ꙁане́же живе́тъ цр҃ь гесꙋ́ри и҆ маха́ѳи . въ сн҃ѣхъ і҆ил҃евъ , до сего дн҃е · Ра́ꙁвѣ племе́ни левѷинꙋ не да́ст̾сѧ прича́стїе . г҃ь б҃ъ і҆и̑л҃евъ са́мъ причастѝ си́хъ , ꙗ҆́коже реⷱ‍҇ и҆мъ г҃ь · И҆ сїе раꙁдѣле́нїе е҆же раꙁдѣлѝ моѷсїи сн҃омъ іи̑л҃евым̾ по племене́мъ и҆хъ · Въ а҆раво́ѳѣ , и҆ въ моа́вѣ ѻ҆бо́нꙋ странꙋ̀ і҆ѻрда́на ѹ҆ е҆рихо́на . и҆ да́стъ моѷсїи племе́ни сн҃овъ рꙋви́млимъ по со́ньмꙋ и҆хъ · И҆ бы́ша и҆мъ предѣ́ли ѿ раѻ҆и́ръ , и҆же при бре́гꙋ де́бри а҆рно́нъскїѧ . и҆ гра́дъ и҆же е҆сть въ де́бри а҆рно́нстѣи , и҆ вс҄ю ꙁе́млю мисо́рскꙋ · Є҆сево́нъ вс҄ѧ гра́ды и҆же сꙋть въ мисо́рѣ и҆ дево́рѣ и҆ вамо́ѳъ . ваа́ль , и҆ до́мы велмо́нѧ · И҆ а́сса и҆ кедимо́ѳа , и҆ мифаа́ѳъ · И҆ карїаѳе́мъ и҆ се́вама и҆ сарѳо́вы и҆ сиѻ́ровы , въ предѣ́ле е҆на́ка и҆ веѳъфаго́ра · И҆ а҆сидофаⷴ‍҇сга , и҆ висимꙋ́ѳа · И҆ вс҄ѧ гра́ды мисо́ровы . и҆ вс҄е црⷵтвїе сїѻ́на цр҃ѧ а҆м̾мор̾реиска , е҆гоже ѹ҆бѝ моѷсїи самого и҆ старѣи́шины мадиа́млѧ . а҆е҆́вїѧ и҆ роко́ма и҆ сꙋра и҆ ѹ҆́ра и҆ ровека · Кн҃ѕи сїѻ́нѧ и҆же ѻ҆битахꙋ на ꙁемлѝ той . и҆ валаа́ма веѻ҆́рова волхва ѹ҆би́ша мечемъ сн҃ове і҆и̑л҃евы въ плѣнѣ · Бы́ша же предѣли рꙋви́нѣ и҆ѻ҆рда́нь предѣлъ · Сїе прича́стїе сн҃овъ рꙋви́мовъ по сонмомъ иⷯ , и҆ граⷣ и҆хъ и҆ села и҆хъ · даде́ же моѷсїи и҆ сн҃омъ гадовымъ по сонмомъ и҆хъ . и҆ бы́ша же и҆мъ предѣ́ли и҆аꙁи́ръ вс҄и гради галаа́ди . и҆ полъ ꙁемлѧ̀ сн҃овъ а҆мо́нь да а҆рои̑ра и҆же е҆сть преⷣ лицемъ рав̾ваѳа · И҆ ѿ е҆севона до рамо́ѳа , по ма́сфе и҆ въ и҆тани́мѣ . и҆ ѿ манаи́ма , до предѣ́лъ дави́ровъ · И҆ въ е҆сме́кꙋ виѳара́мъ , и҆ виѳна́мъ . и҆ съхо́ѳа и҆ сафо́на , и҆ ѻ҆ста́нокъ цр҃ьства сїѻ́на и҆ цр҃ѧ е҆сево́ньска · И҆ѻ҆рдаⷩ‍҇ и҆ е́же наⷣ ни́мъ да́ждь до ча́сти и҆ мо́ре хенере́ѳъ ѻ҆бо́нꙋ странꙋ̀ і҆ѻ҆рда́на ѿ въсто́къ · Сїе прича́стїе сн҃овъ га́доⷡ‍҇ по соньмо́мъ и҆хъ , и҆ по гра́дохъ и҆хъ и҆ по се́лаⷯ и҆хъ · И҆ дадѐ моѷсїи и҆ по́лꙋ племе́ни манасїи́нꙋ , по соньмоⷨ их̾ · и҆ бы́ша предѣ́ли и҆хъ ѿ маи̑а̑и́ма , и҆ вс҄е црⷵтво васа́ново , и҆ вс҄е црⷵтво и҆ѻ́гово цр҃ѧ васа́ньска . и҆ вс҄ѧ ве́си и҆а̑и́ра и҆же сꙋть въ васанити́ди ше́стьдесѧ́тъ гра́довъ · И҆ по́лъ галаа́да и҆ въ а҆старо́ѳѣ , и҆ въ е҆надраи́нъ . гра́ды црⷵтва ѻ҆́гова въ васанити́ди . и҆ да́шасѧ сн҃омъ махи́ровым̾ , и҆ сн҃ꙋ манасїи́нꙋ и҆ по́лꙋ сн҃омъ махи́ровыⷨ , по соньмо́мъ и҆хъ · Сїѧ же сꙋть и҆же раꙁдѣли моѷсїи ѻ҆бо́нꙋ странꙋ̀ і҆ѻ҆рда́на въ а҆раво́ѳе прѧ́мо і҆е̑рихо́на на въсто́к̾ · Племе́ни же левѷинꙋ не дадѐ моѷсїи прича́стїа . поне́же са́мъ г҃ь б҃ъ і҆и̑л҃евъ прича́сти сего е҆сть ꙗ҆́коже гл҃а иⷨ ·
Глⷡ‍҇а , д҃і · Си же прича́стїа сн҃овъ і҆ил҃еⷡ‍҇ въ ꙁемлѝ ханаа́ньстѣи , и҆́мже раꙁдели́ша ю҆̀ , е҆лїа́ꙁаⷬ‍҇ жреⷰ‍҇ . і҆ и҆сꙋсъ сн҃ъ навѷинъ , и҆ кнѧ́ѕи ѿч҃ествъ племе́н̾ сн҃овъ і҆и̑л҃евъ · По жре́бїемъ прича́стїа своѧ̀ вꙁѧ́ша . ꙗ҆́коже ꙁаповѣда г҃ь моѷсїѻⷨ да́ти , ѳ҃ ти , племеⷩ‍҇ и҆ поⷧ‍҇ племе́ни манасїи́нꙋ · И҆ дадѐ б҄о моѷсїи двема̀ племе́неⷨ и҆ по́лъ племе́ни прича́стїе , ѻ҆бо́нꙋ странꙋ̀ і҆ѻ҆рда́на . левѷтом же не дадѐ прича́стїа в ниⷯ , ꙁане́ же бѣа́хꙋ сн҃ове і҆ѻ́сифли . дв҄а племе́ни манасїи , и҆ е҆фремли . и҆ сего̀ ради не да́стъ ча́сти ꙁемлѝ левѷтоⷨ н҄о по градо́мъ вселе́нїа , и҆ преⷣгра́дїа скотоⷨ и҆хъ  · Ꙗ҆́коже ꙁаповѣ́да г҃ь , моѷсїю . тако сътвори́ша сн҃ове і҆и̑л҃еви , и҆ раꙁдели́ша ꙁе́млю · И҆ прїидо́ша сн҃ове і҆ѹ҆дини къ і҆сꙋсꙋ , въ гаⷧ‍҇га́лы . и҆ реⷱ‍҇ к немꙋ̀ хале́въ , и҆ефо́ниⷩ‍҇ кенеꙁе́и , т҄ы съвѣси сло́во , е҆же гл҃а г҃ь къ моѷсїю чл҃кꙋ бж҃їю , ѻ҆ мн҄ѣ и҆ ѻ҆ тебѣ въ кадисва́рнїи · м҃ , б҄о лѣтъ бѣхъ е҆гда̀ посла̀ м҄ѧ моѷсїи ра́бъ гн҃ь , ѿ кадисва́рнїи съглѧда́ти ꙁе́млю . и҆ ѿвѣща́хъ е҆мꙋ словеса̀ по всемꙋ е҆же бы́сть въ срⷣцы мое̑мъ · Бра́тїа же моа̀ ходи́вшїи со мно́ю , преврати́ша срⷣце людїи . а҆́ꙁ же преложиⷯсѧ въ слⷣѣ гв҃и б҃ꙋ мое̑мꙋ · И҆ клѧ́сѧ моѷсїи въ то́й дн҃ь гл҃ѧ . ꙁемлѧ̀ на ню́же е҆си въꙁ̾ше́лъ теб́ѣ бꙋ́детъ въ прича́стїе , и҆ ча́доⷨ твоиⷨ въ вⷦ‍҇ѣ . ꙗ҆́ко приложѝ слѣди́ти по г҃ѣ бѕ҃ѣ мое̑мъ · И҆ нн҃ѣ прекормиⷧ‍҇ м҄ѧ е҆сть г҃ь , ꙗ҆́коже е҆сть реклъ с҄е , м҃ , и҆ е҃ , лѣтъ ѿнели́же гл҃а г҃ь с҄е сло́во к моѷсїю . ꙗ҆ко е҆ще хожда́ше і҆и̑л҃ь въ пꙋсты́ни , и҆ нн҃ѣ сѐ м҄и днⷵь , п҃ , и҆ е҃ , лѣтъ · И҆ та́ко е҆смь днⷵе могїи ꙗ҆́коⷤ‍ⷷ и҆ е҆гда̀ посла м҄ѧ моѷсїи . такоⷤ‍ⷷ и҆ нн҃ѣ могꙋ̀ входѧ́ще на́ брань і҆ и҆сходѧ́ще · И҆ нн҃ѣ прошꙋ̀ ѹ҆ тебѐ горы̀ сїѧ́ , ꙗ҆коⷤ‍ⷷ реⷱ‍҇ г҃ь въ дн҃ь ѻ҆́нъ , ꙗ҆́ко т҄ы слы́ша сло́во с҄е въ дн҃ь ѻ҆́нъ , въ а҆кимѣ же тамо сꙋть гра́ды тве́рды и҆ вели́цы , и҆ а҆ще б҄о е҆сть г҃ь со мно́ю потреблю и҆̀ ꙗ҆коже е҆сть ре́клъ г҃ь · И҆ блⷵви е҆го і҆сꙋсъ , и҆ дастъ хевро́на , хале́вꙋ сн҃ꙋ и҆е̑фѳонѣи́нꙋ , сн҃ꙋ ханеꙁеи́нꙋ , въ прича́стїе · Сего ради бы́сть хевроⷩ‍҇ хале́вꙋ и҆е̑ѳо́ни хенеꙁе́инꙋ , въ прича́стїе до дне́шнѧго дн҃ѧ , поне́же въслѣ́дова по велѣнїю г҃а б҃а і҆и̑л҃ева · И҆́мѧ же хевро́нꙋ пе́рвое бы́сть кариа̑ѳа́рва , а҆́рба б҄о мꙋжъ ве́лїи средѣ воа̑ки́мъ бы́сть , и҆ преста̀ ꙁемлѧ̀ ѿ бра́ни ·
Глⷡ‍҇а , е҃і · И бы́сть жре́бїи сн҃овъ і҆ѹ҆диⷩ‍҇ по со́ньмомъ и҆хъ , ѿ предⷧ‍҇ѣ и҆дꙋмеискъ ѿ пꙋсты́нѧ си́нъ къ лива́нꙋ , да́ждь до кадиⷵ къ ю҆́гꙋ . и҆ бы́ша предѣли иⷯ ѿ въсто́къ до ча́сти морьскїа и҆ лꙋкїискїѧ , и҆ ѿ хо́лмическїа клонѧ́щаго къ ю҆́гꙋ · И҆ прохо́диⷮ прѧ́мо въсхожⷣенїю , а҆крав̾ви́мъ . і҆ и҆схо́диⷮ ѿ сина , и҆ въсхо́дитъ ѿ ю҆́га , до ли́вы и҆же къ кадисва́рни · И҆ ꙁахо́дитъ въ е҆вроⷩ‍҇ , и҆ въсхо́дитъ въ а҆гъда́рꙋ , і҆ и҆схо́диⷮ на ꙁапады кади́съ , і҆ и́детъ въ а҆каⷬ‍҇ки · И҆ꙁхо́дит̾ же въ а҆семо́нꙋ , и҆ въхо́дитъ до де́бри е҆гѷпет̾ски . и҆ да бꙋ́деⷮ и҆схоⷣ е҆го и҆ предⷧѣ е҆го къ мо́рю . сїа сꙋть предѣли иⷯ ѿ ю҆́га · Предѣ́ли ѿ восто́къ и҆ вс҄е мо́ре сла́ное , до части і҆ѻ҆рда́на . и҆ предѣ́лы и҆хъ къ сѣ́верꙋ , и҆ ѿ холми́чнаго мо́рѧ и҆ ѿ ча́сти і҆ѻ҆рда́ньски · Въсхо́дѧтъ предѣ́ли тїи въ виѳа́глꙋ , и҆ прехо́диⷮ ѿ сѣ́вера къ вефѳа́ра . и҆ въсхо́дѧⷮ предѣ́ли сїи къ ка́мени веѻ҆́рꙋ , сн҃а рꙋви́млѧ · И҆ въсхо́дѧтъ предѣ́ли сїи къ деви́рꙋ де́бри а҆хо́ровы , и҆схо́дѧⷮ же до к галга́лы и҆же е҆сть прѧ́мо схожде́нїю додомиⷩ‍҇ , ꙗ҆же е҆сть къ ю҆́гꙋ дебри . и҆ въсхо́диⷮ предѣ́лъ сїи къ водѣ и҆сто́чника со́лнечна , и҆ концы̀ е҆мꙋ сꙋть ѹ҆ и҆сто́чникъ роги́лъ · И҆ въсхо́диⷮ предѣлъ в де́брь е҆но́млю къ ю҆́гꙋ в еѹ҆́съ ѿ ливо́са , сїѧ е҆сть і҆е̑рⷵли́мъ . і҆ и҆схо́диⷮ предѣ́лъ сїи къ ве́рхꙋ го́ръ , ꙗ҆́же е҆сть преⷣ лице́мъ де́бри е҆но́мли ѹ҆́ морѧ , ꙗ҆́же е҆сть ѿ ча́сти ꙁемлѝ рафаи́нѧ къ сѣ́верꙋ · И҆ выво́диⷮ предѣлы на врⷯъ горы̀ , къ и҆сто́чникꙋ воды̀ нафъѳо . и҆ выво́дитъ къ горѣ е҆фро́ни , и҆ ѻ҆́крⷵтъ и҆́дꙋтъ сїи предѣл́и въ вааⷧ‍҇ , с҄е е҆сть граⷣ и҆а̑риⷨ · И҆ да ѻ҆бхо́дитъ предѣлъ ѿ ваа҆́ла къ мо́рю , и҆ да прихо́дитъ во́ граⷣ сїиръ . и҆ да преходиⷮ къ ю́гꙋ гра́да и҆а̑римъ ѿ сѣ́вера , с҄е е҆сть хасало́нъ и҆ да сни́детъ къ градꙋ слн҃чнꙋ , и҆ да прїидетъ къ ю҆́гꙋ · И҆ да и҆ꙁведеⷮ предѣлъ къ ю҆́гꙋ а҆къкеа̑ранꙋ до сѣ́вера . и҆ да и҆ꙁведе́тъ предѣ́лы въ а҆къхорана , да преи̑детъ горꙋ ꙁемлѝ валаа́ни . і҆ и҆ꙁведеⷮ къ а҆и̑вѣнїю , и҆ да бꙋ́детъ предѣ́ломъ и҆схоⷣ къ морю · И҆ предѣли и҆хъ ꙁа́паⷣнїи , море вели́кое  . сїи́ предѣ́ли сн҃оⷡ‍҇ і҆ѹ҆́динъ ѻ҆́крⷵтъ по сонмо́мъ и҆хъ · И҆ дадѐ і҆сꙋсъ хале́вꙋ сн҃ꙋ ѻ҆фонїи́нꙋ ча́сть средѣ сн҃овъ і҆ѹ҆динъ , повеле́нїа ради бж҃їа къ і҆сꙋсꙋ . и҆ да́сть е҆мꙋ і҆сꙋсъ граⷣ а҆рво́нъ ѿц҃а е҆на́кова , с҄и е҆сть хевро́нъ · И҆ потребѝ ѿтꙋ́дꙋ хале́въ сн҃ъ и҆ефѳонїи́нъ . тр҄и сн҃ы ена́ковы . і҆ сꙋсїи́ и҆ фолма́и и҆ а҆хима́на . и҆ въꙁы́де ѿтꙋдꙋ хале́въ на живꙋщ́ихъ въ дави́ре . и҆́мѧ же пре́жде бѧ́ше давирꙋ граⷣ писме́нъ · И҆ рече хале́въ и҆же а҆́ще во́ꙁметъ кт҄о граⷣ писме́нъ . и҆ совладѣеⷮ иⷨ да́мъ е҆мꙋ а҆сха́нь дще́рь мою̀ въ женꙋ̀ · И҆ поѧⷮ ю҆̀ гофонїилъ , сн҃ъ кенеꙁе́ѻвъ бра́та хале́вова ю҆нѣи́шїи . и҆ да́стъ е҆мꙋ а҆сха́нь дще́рь свою̀ въ женꙋ̀ · И҆ быⷵ вънегда̀ ѿходѧщи е́й совеща̀ с ни́м̾ гл҃ющи , попрошꙋ̀ ѹ҆ ѿц҃а мое̑го села̀ . и҆ въскочѝ съ ѻ҆слѧ́ти , и҆ рече е́й халеⷡ‍҇ чт҄о тѝ е҆сть · И҆ реⷱ‍҇ е҆мꙋ да́ждь м҄и блⷵве́нїе , ꙗ҆́ко въ ꙁе́млю полꙋ́деннꙋю ѿда м҄ѧ . да́ждь м҄и галафъмаиⷨ , и҆ дасть е́й хале́въ галафъмаи́мъ , и҆ вы́ш̾шꙋю и҆ до́лнюю гала́ѳа · Се̑ прича́стїе сн҃овъ і҆ѹ҆динъ , и҆ племе́ни и҆хъ · Бы́ша же гра́ди и҆хъ , граⷣ старѣ́ишїи племе́нъ сн҃овъ і҆ѹ҆диⷩ‍҇ , къ предѣлоⷨ е҆до́млиⷨ къ ю҆́гꙋ · Къ пꙋсты́ни кав̾сеи́лъ и҆ е҆драи и҆ а҆вꙋрь · Ки́на же и҆ диⷨмо́на и҆ а҆да́да . и҆ кеде́съ и҆ е҆ѳнаꙁи́фъ и҆ теле́мъ · И҆ е҆вало́ѳъ и҆ граⷣ а҆серо́нъ . и҆ а҆со́ръ но́выи и҆ вс҄и гра́ди е҆серо́ни . сїи же е҆сть а҆со́ръ а҆ма́мъ и҆ се́ме и҆ ѳемаа́ма и҆ мода́да и҆ а҆са́ръсꙋ . и҆ а҆се́ръ гаⷣда́лъ и҆ а҆семоⷩ‍҇ и҆ ваѳфелеⷴ‍҇ · И҆ а҆сарсꙋ́ла и҆ вирсавїи е҆веꙁꙋѳїѧ́ , и҆ села и҆хъ и҆ дворы̀ иⷯ · Ваа̑ла́на и҆ е҆виⷨ и҆ а҆семъ · И҆ е҆льѳодаⷣ и҆ хесиⷣ и҆ е́рма · И҆ сикиле́гъ и҆ махари́мъ , и҆ сее̑н̾накъ · И҆ ламо́ѳъ и секеле́нъ и҆ а҆и́нъ и҆ е҆рмо́нъ , всѣхъ граⷣ , к҃ и҆ ѳ҃ , и҆ се́ла иⷯ · На ра́вни же е҆сѳаѻ́ль и҆ саа̑ра́къ и҆ а́ꙁра · И҆ рамиⷩ‍҇ и҆ ꙁа́но , и҆ гон̾нии̑мъ ѳафъфꙋ́нъ і҆ и҆на́имъ · И҆ е҆рмꙋ́ѳъ и҆ ѻ҆дола́мъ , и҆ не́мра и҆ со́хо и҆ а҆ꙁи́ка · И҆ сараи́мъ и҆ дїа̑геѳаи́мъ и҆ гада́ра , села е҆ѧ . и҆ граⷣ , д҃і , и҆ ве́си иⷯ · Сена́нь и҆ да́са и҆ малгадаⷣ · И҆ далаа́нь и҆ маси́ѳа , и҆ е҆хѳае́ль . и҆ лѧхи́съ и҆ васка́ѳъ и҆ а҆гломъ · И҆ ха́ввань и҆ лама́съ и҆ хаѳали́съ · И҆ гадиро́ѳъ и҆ ви́ѳъдаго́нь и҆ наа̑ма и҆ маки́да , граⷣ , ѕ҃і , и҆ веси и҆хъ · Є҆ѳе́рь ле́на и҆ а҆а̑са́рнъ . і҆ и҆ефѳа и҆ а҆се́нна и҆ кела́и и҆ неси́ѳа · и҆ а҆хиⷨ и҆ мари́са и҆ малоⷨ граⷣ , ѳ҃ , и҆ ве́си ихъ · А҆к̾каро́нь и҆ се́ла иⷯ и҆ селенїа иⷯ . ѿ а҆коро́нь и҆а̑мна́и , и҆ ве́си и҆же сꙋть блиⷥ а҆ꙁдо́ѳъ , и҆ ве́си и҆хъ и҆ селе́нїа иⷯ . Га́ꙁа и҆ ве́си е҆ѧ̀ и҆ се́ла е҆ѧ , до водотечи е҆гѷпеⷮски , и҆ мо́ре вели́кое и҆ предⷧ‍҇ѣ · И҆ въ горстѣи сафи́рь и҆ е҆ѳе́рь и҆ со́хо и҆ е҆де́на · И҆ граⷣ писме́нъ , се́и есть даве́ръ · И҆ а҆на́въ и҆ гестеⷨ и҆ а҆неⷡ‍҇ · И҆ госо́мъ и҆ хилꙋѻ́нъ и҆ сило́нъ , грⷣа е҆ді́нъна́десѧть и҆ ве́си и҆хъ · И҆ е҆ре́въ и҆ рꙋ́ма и҆ а҆са́нь · И҆ а҆нꙋмъ и҆ виѳапъфꙋѳъ и҆ а҆фа́ка · И҆ е҆ма́та и҆ карїата́рба , се́и е҆сть хевро́нь , и҆ сїѻ́ръ , гра́дъ . ѳ҃ , и҆ се́ла и҆хъ · маѻ́нъ и҆ хирме́ль и҆ ꙁи́ѳъ , и҆ ет̾та́и · И҆ ꙁꙋрае́ль и҆ е҆кдаа́мъ и҆ ꙁа́но · И҆ а҆ки́мъ и҆ е҆дни и҆ гава́ѧ и҆ фа́мна , грⷣа , і҃ . и҆ ве́си и҆хъ · Є҆лꙋ́лъ и҆ виѳсꙋ́ръ и҆ хедꙋ́ръ · И҆ маа̑ро́ѳъ и҆ виѳаноѳъ и҆ е҆лѳеке́нъ , гра́дъ , ѕ҃ . и҆ ве́си иⷯ · ѳе́ко и҆ е҆ѳра́ѳа , с҄е е҆сть виѳлее̑мъ , и҆ ѳаго́ръ и҆ е҆та́мъ и҆ кꙋло́мъ и҆ тата́ми и҆ съри́съ и҆ каре́мъ и҆ галїи́мъ и҆ виѳи́ръ и҆ мано́хо , грⷣа , а҃і . и҆ ве́си иⷯ · Карїа́ѳъваалъ , сі́и гра́дъ і҆ари́мъ и҆ а҆рв̾ва въ е҆римови́ѳе , гра́ды . в҃ . и҆ се́ла е҆ю̀  · И҆ виѳара́ва и҆ мадо́на и҆ ѻ҆хоха́нъ · И҆ нефъса́нъ , и҆ гра́ды слн҃чные , і҆ и́нъга́ди гра́ды , ѕ҃ . и҆ ве́си и҆хъ · И҆ е҆вꙋ́си и҆же ѻ҆бита́ющиⷯ въ і҆ерⷵлимѣ . не въꙁмого́ша сн҃ове и҆ѹ҆дины и҆ꙁгна́ти . и҆ всели́сѧ е҆вꙋсе́и съ сн҃ъми і҆ѹ҆диными въ і҆ерⷵлимѣ , до дн҃ешнѧго дн҃е ·
Глⷡ‍҇а , ѕ҃і · И бы́сть жре́бїи сн҃овъ і҆ѻ́сифль ѿ і҆ѻ҆рда́на и҆же въ е҆рихо́нѣ . до во́дъ е҆рихоньскихъ на восто́къ въ пꙋсты́ню , и҆сходѧ́щꙋю ѿ е҆рихо́на въ го́рскꙋю въ веѳи́ль · И҆ и҆сходитъ ѿ веѳи́лѧ въ лю́ꙁꙋ . и҆ да прїидетъ къ предѣломъ а҆рхиа̑тароѳъ · И҆ да и҆́детъ къ мо́рю къ предѣломъ веѳели́мъскомъ , до предѣлъ веѳоро́нь ни́жнѧго , и҆ да бꙋдетъ и҆схо́дъ и҆хъ къ мо́рю · И҆ та́ко прїѧ́ша прича́стїѧ своѧ , сн҃ве и҆ѻ́сифли и҆ ефремли и҆ манасїини · И҆ бы́ша предѣли сн҃овъ е҆фремль по со́н̾момъ и҆хъ · И҆ бы́ша предѣли прича́стїѧ и҆хъ ѿ восто́къ , а҆таро́ѳъ и҆ а҆да́ръ до веѳаро́на вы́шнѧго и҆ гаꙁа́ры , и҆ прехо́дѧтъ предѣ́ли сїи къ мо́рю въ махѳо́ѳъ ѿ сѣвера  . і҆ и́дꙋтъ на въсто́къ и҆ въ ѳина́ѳъ сило́мъ , и҆ да пре́идꙋтъ ѿ въсто́ка въ и҆а̑но́ѳъ ѿ во и҆а̑но́ѳъ же и҆́де въ а҆таро́ѳъ и҆ въ нара́ѳа , и҆ приходитъ ко і҆ерихо́нꙋ , и҆ и҆сходитъ къ і҆ѻ҆рда́нꙋ · И҆ ѿ а҆дафꙋ́ѳъ , да пои́дꙋтъ предѣли къ мо́рю къ водоте́чи ка́на . и҆ да бꙋд́етъ и҆схо́дъ и҆хъ къ мо́рю , сїе прича́стїе сн҃овъ е҆фремль племе́немъ и҆хъ · Гра́ды же ѿлꙋче́ныѧ сн҃омъ е҆фремлиⷨ посредѣ прича́стїѧ сн҃ов̾ манасїин̾ , вс҄и гра́ды и҆ ве́си и҆хъ · Но̑ не и҆ꙁгна́ша ханаа́на живꙋщаго въ гаꙁе́ре . и҆ ѻ҆бита́ше хананеи́ средѣ е҆фрема даю́ще е҆мꙋ да́ни до дн҃ешнѧго дн҃е . до́ндеже въꙁы́де фараѻ҆́нъ цр҃ь е҆гѷпеⷮскїи , и҆ вꙁѧ̀ гра́дъ и҆ ꙁапалѝ е҆го ѻ҆гне́мъ . и҆ ханане́ѧ , и҆ фереꙁе́ѧ и҆ живꙋщаѧ въ гаꙁе́ръ  , и҆ да́стъ и҆̀ фараѻ҆́нъ въ вѣ́но дще́ри свое́й ·
Глⷡ‍҇а , ꙁ҃і · И бы́ша жре́бїи сн҃овъ манасїиⷩ‍҇ ꙗ҆́ко сїи прьвене́цъ и҆ѻ́сифꙋ махи́рови прьвенцꙋ̀ манаси́и̑нꙋ , ѿц҃ꙋ галаа́довꙋ . се́и б҄о бы́сть мꙋжъ хра́бръ , и҆ бысть прича́стїе е҆го галаа́д̾ и҆ васаⷩ‍҇ И бы́сть вторы́мъ сн҃омъ манасі́иномъ ѻ҆ста́вшимъ по сонмо́мъ иⷯ , прича́стїе сн҃омъ а҆хїеꙁе́ровымъ , и҆ сн҃омъ хале́ковымъ , и҆ сн҃омъ е҆срии҆́левымъ , и҆ сн҃омъ е҆хе́мовымъ , и҆ сн҃омъ е҆фе́ровымъ , и҆ сн҃омъ семераи҆́ловымъ , сїѧ сꙋть сн҃ове манасїини сн҃а и҆ѻ́сифлѧ мꙋжескъ по́лъ по племе́немъ свои̑мъ · Салпа́дꙋ же сн҃ꙋ е҆фе́ровꙋ сн҃а галаа́дова сн҃а махи́рова сн҃а манасїина не бѧ́ше сн҃овъ н҄о дще́ри · Си́ же и҆мена̀ дще́ремъ салпаа́довымъ , мала́а , и҆ нꙋѧ́ , и҆ е҆́гла , и҆ ме́лха , и҆ ѳе́рса · ѻ҆ни́ же ста́ша преⷣ е҆леа̑ꙁо́ромъ жръце́мъ и҆ преⷣ и҆сꙋсомъ сн҃омъ на́вѷинымъ , и҆ преⷣ кн҃ѕи гл҃юще . б҃ъ ꙁаповѣ́да рꙋко́ю моѷсїиною , да́ти намъ прича́стїе посредѣ бра́тїѧ на́шеѧ . и҆ даⷵсѧ и҆мъ прича́стїе повелѣнїѧ ради гн҃ѧ жре́бїи въ бра́тїи ѿц҃а и҆хъ · И҆ падѐ жре́бїи манасїю по́ле лава́дово кромѣ ꙁемлѧ̀ галаа́довы . и҆ васа́нь ꙗ҆́же е҆́сть ѻ҆бо́нꙋ странꙋ̀ і҆ѻ҆рда́на · Сн҃овъ манасїинъ , дще́ри б҄о причасти́ша прича́стїе средѣ бра́тїѧ иⷯ ꙁемлѧ́ же галаа́дова бысть вторым̾ сн҃омъ манасїинымъ ѻ҆ста́вшиⷨ · И҆ бы́ша предѣли сн҃овъ манасїинъ ѿ а҆си́ра мах̾ѳо́ѳъ и҆ дана́ѳъ , ꙗ҆́же е҆сть преⷣ лице́мъ сихе́мовым̾ . і҆ и҆де къ предѣломъ и҆а̑миновымъ и҆ а҆си́мовымъ · И҆ вы́шеи къ и҆сто́чникꙋ ѳаѳо́ѳъ · Манасїю́ же дае̑тъсѧ ꙁеⷨлѧ̀ и҆ ѳапѳꙋ́ѳова са́м же ѳапѳꙋ́ѳъ ꙁа предѣломъ манасїинымъ сн҃омъ е҆фре́млимъ · И҆ ѿтꙋдꙋ и҆́де сїи предѣлъ къ де́бри ка́не . на ю́гъ де́бри иаи̑ри́ни . тереви́нъѳꙋ · Гра́ди сїи е҆фремли сꙋть средѣ градовъ манасїи́нъ . предѣ́ли же манасїинѣ къ сѣверꙋ до водоте́чи , и҆ бы́ша и҆схо́ди иⷯ къ мо́рю · Ко ю҆́гꙋ же е҆фремови , и҆ къ сѣверꙋ манасїю . и҆ бы́сть море предѣлъ и҆мъ , и҆ къ а҆си́рꙋ да совокꙋпѧ́тъ и҆̀ ѿ сѣвера , и҆ къ и҆саха́рꙋ ѿ восто́къ · И҆ бы́сть манасїи в саха́рѣ и҆ во а҆си́рѣ . и҆ виѳса́не и҆ ве́си иⷯ , и҆ живꙋщаѧ въ до́рѣ и҆ ве́си е҆го . и҆ живꙋщаѧ въ тана́це и҆ ве́си е҆ѧ , и҆ живꙋщаѧ въ маге́д̾де и҆ ве́си е҆ѧ , тре́тїю чаⷵ нефе́та и҆ ве́си е҆ѧ , три страны̀ . и҆ не въꙁмогоша сн҃ове манасїини потреби́ти градовъ сихъ , ꙗ҆́ко ѹ҆годно бы́сть ханаа҆́нꙋ жити въ ꙁемлѝ сей И҆ бы́сть е҆гда ѹ҆крѣпишасѧ сн҃ове іи̑л҃еви , и҆ сътвориша ханаа҆́на послꙋшны . потребленїем же не потребиша и҆хъ · И҆ ѿвѣщаша сн҃ове и҆ѻ́сифли і҆сꙋсꙋ гл҃юще , почт҄о причастѝ насъ жребїемъ е҆ді́немъ , и҆ мѣрою е҆ді́ною а҆́ꙁъ люⷣ многъ е҆смь , и҆ блⷵви м҄ѧ б҃ъ даждь доселѣ · И҆ рече и҆мъ і҆сꙋсъ , а҆ще и҆ лю́дъ мно́гъ е҆си вꙁы́ди въ дꙋбра́вꙋ и҆ ѻ҆требѝ себѣ та́мо мѣсто въ ꙁемлѝ фериꙁи́нѣ и҆ щꙋдовъ , а҆ще т҄ѧ ѹ҆теснѧ́етъ гора̀ е҆фрѣмлѧ · И҆ рѣша сн҃ове и҆ѻ́сифли . не дово́лно намъ горы̀ е҆фрѣмлѧ , и҆ ко́нь преи̑ꙁбра́нныи и҆ колесниⷰ‍҇ желѣꙁныхъ въ всѣхъ ханане́и живꙋщихъ съ на́ми въ вефъса́мѣ и҆ въ ве́сехъ еѧ̀ , и҆ въ раꙁдѣле́нїих̾ і҆ил҃выⷯ · И҆ рече і҆сꙋсъ къ сн҃омъ і҆ѻ́сифлимъ гл҃ющи , е҆фремꙋ и҆ манасїю гл҃юще . а҆ще люⷣ мно́гъ е҆си , и҆ си́лꙋ вели́кꙋ и҆́маши , не бꙋдетъ т҄и жре́бїи е҆ді́н̾ сего ра́ди гора̀ твоѧ̀ да бꙋ́детъ , и҆ сїѧ дꙋбра́ва е҆сть тебѣ даю̀ · И҆ съсѣче́ши и҆ концы̀ еѧ̀ тебѣ да бꙋдꙋт̾ , е҆гда потреби́ши ханаа́на . а҆ще же и҆ ко́нь преи̑ꙁбра́нныи е҆сть е҆мꙋ и҆ саⷨ си́ленъ , ты̀ б҄о преси́лиши е҆го ·
Глⷡ‍҇а , и҃і · И събра́сѧ ве́сь со́нмъ сн҃овъ і҆и̑л҃евъ в сило́мѣ , и҆ поткнꙋша та́мо храⷨ свѣдѣнїѧ . е҆гда̀ ꙁемлѧ ѹ҆держа́сѧ ѿ нихъ · И҆ ѻ҆ста́ша сн҃овъ і҆и̑л҃евъ; и҆же не причасти́ша прича́стїѧ свое̑го седмь племе́нъ · И҆ рече і҆сꙋсъ сн҃омъ і҆и̑л҃евымъ , доко́ле в҄ы раслаблѧ́етесѧ . не хотѧ́ще причасти́ти ꙁе́млю ю҆́же дадѐ вам̾ г҃ь б҃ъ ѿц҃ъ ва́шихъ · да́ите ѿ себѐ по тр҄и мꙋжа ѿ племе́ни и҆ пошлю̀ и҆̀ , и҆ въста́вше и҆ да про́идꙋтъ ꙁемлю , и҆ да препи́шⷮꙋ ю҆̀  , ꙗ҆́коже е҆сть лѣ́по раꙁдѣли́ти ю҆̀ . и҆ прїидꙋтъ къ мн҄ѣ и҆ раꙁдѣлю̀ и҆мъ по прича́стїю и҆хъ на седмь ча́стїи · И҆ѹ́да да поста́виⷮ предѣлъ свой ѿ лива́на . и҆ сн҃ове и҆ѻ́сифли да поста́вѧтъ предѣлъ свой ѿ сѣвера · Вы́ же раꙁдѣли́те ꙁе́млю на седмь ча́стїи . и҆ принесе́те къ мн҄ѣ сѣмо , и҆ꙁнесꙋ в҄ы жребїи преⷣ гм҃ъ бм҃ъ ва́шимъ · Нѣсть б҄о ча́сти ѹ҆ ва́съ сн҃омъ левѷиномъ , ꙁане́ же жре́чество гн҃е ча́сть и҆мъ · Га́д же и҆ рꙋви́мъ , и҆ по́лъ племе́ни манасїина . вꙁѧ́ша прича́стїе свое ѻ҆бо́нꙋ странꙋ̀ і҆ѻрда́на на восто́ки , и҆же дадѐ и҆мъ моѷсїи ра́бъ гн҃ь · И҆ въста́ша мꙋжи і҆ и҆до́ша и҆ ꙁаповѣда і҆сꙋсъ мꙋжемъ и҆дꙋщем̾ ѻ҆бходи́ти ꙁе́млю гн҃ю . и҆дѣте и҆ ѻ҆бходи́те ꙁе́млю и҆ препишѣте еѧ̀ , и прїидѣте къ мн҄ѣ , и҆ꙁнесꙋ̀ ва́мъ жре́бїи пре гм҃ъ в сило́мѣ · И҆ и҆до́ша мꙋжи и҆ и҆сходи́ша ꙁе́млю , съглѧда́ша ю҆̀ и҆ преписа́ша ю҆̀ . съ гра́ды е҆ѧ на седмь ча́стїи въ кни́ги , и҆ принесо́ша къ і҆сꙋсꙋ въ сило́м̾ · И҆ врь́же и҆м̾ і҆сꙋсъ жре́бїи пре гм҃ъ въ силомѣ · И҆ раⷥдѣлѝ та́мо ꙁе́млю і҆сꙋсъ сн҃омъ і҆и̑л҃евым̾ по жре́бїю и҆хъ · И҆ и҆ꙁы́де жре́бїи племе́ни сн҃овъ венїами́новых̾ , прь́выи по со́нмомъ и҆хъ . і҆ и҆ꙁыдо́ша предѣли жре́бїю и҆хъ , средѣ сн҃овъ і҆ю́диⷩ‍҇ и҆ посредѣ сн҃въ і҆ѻ́сифль · И҆ бы́ша предѣ́ли иⷯ ѿ сѣ́вера ѿ і҆ѻ҆рда́на . и҆ въꙁы́дⷮꙋ предѣ́ли ѿ ю҆́жнꙋю странꙋ̀ і҆е̑рихо́на къ сѣверꙋ и҆ да въꙁы́деⷮ къ горѣ к морю , и҆ бы́сть и҆схо́дъ е҆го въ мармариты веѳанїины · И҆ да про́идꙋтъ ѿтꙋ́дꙋ предѣли в лю́ꙁꙋ ѿ страны̀ лю́ꙁы къ ю́гꙋ  , и҆ да снидꙋтъ предѣли сїи ѿ а҆таро́ѳа , е҆д̾да́ръ го́рстѣи ꙗ҆́же е҆сть къ лива́нꙋ , ветеро́ни ниж́неи · И҆ да пре́идꙋтъ предѣли и҆ ѻ҆бы́идꙋтъ къ странѣ ꙁрѧ́щи къ мо́рю ѿ ливы , и҆ ѡт горы̀ преⷣ лицемъ веѳоро́нь лива́новы · И҆ да бꙋдетъ и҆схо́дъ е҆го въ карїа́ѳъ , с҄и е҆сть карїа̑фїа̑ри́мъ граⷣ сн҃овъ і҆ѹ́динъ . с҄е е҆сть ча́сть ꙗ҆же къ мо́рю · И҆ ча́сть ꙗ҆́же къ лива́нꙋ , ѿ ча́сти каріа̑ѳъваа́ль . и́ да про́идⷮꙋ предѣли морскїѧ въ гаи́нъ , на исто́чникъ воды̀ наѳо́новы · И҆ да снидⷮꙋ предѣли на странꙋ горы̀ е҆же е҆сть преⷣ лицемъ на́пи , сн҃а е҆но́млѧ е҆же е҆сть ѿ ча́сти е҆ме́къ . рафаи́нъ ѿ сѣвера , и҆ да сни́детъ къ геномꙋ на ю҆́г̾ и҆е̑вꙋсꙋ  , да снидꙋтъ ѿ ю҆́га на и҆сто́чникъ рогиль · да про́идꙋтъ на источникъ самесовъ . и҆ да про́идꙋтъ на галило́мъ , ꙗ҆́же е҆сть прѧ́мо въше́ствїю е҆додимо́нꙋ , да сни́дꙋтъ на ка́мень ваа́на , сн҃а рꙋви́млѧ · да про́идꙋтъ на ю҆́жнꙋю странꙋ витара́вы  , и҆ да сни́детъ къ ю́гꙋ виѳа́глы ѿ сѣ́вера · И҆ да бꙋ́детъ и҆схо́дъ предѣ́лъ на хл́ъмницы мо́рѧ со́лищнаго ѿ сѣ́вера , въ странꙋ і҆ѻ҆рда́новꙋ ѿ ли́вы , сі́а предѣ́ли юⷤныѧ · И҆ѻ҆рда́н̾ же предѣлѧ́етъ ѧ҆̀ ѿ страны̀ въсто́ка . сїе́ прича́стїе сн҃овъ венїа̑ми́новъ , предѣ́ли е҆ѧ̀ ѻ҆́крⷵтъ по сонмо́мъ и҆х̾ · И҆ бы́ша гра́ди племе́ни сн҃овъ венїа̑ми́нь , по сонмо́мъ и҆хъ . и҆е̑ри́хо и҆ вифа́гла , и҆ а҆мек̾каси́съ · И҆ вифара́ва и҆ семри́мъ и҆ веѳи́лъ · фе́ди и҆ а҆ѷмъ и҆ ѻфра и҆ а҆ѳра́ѳа и екаре́мъ · И҆ каѳираминъ и҆ а҆фо́ни и҆ гава́а · гра́дъ , в҃і . и҆ ве́си и҆хъ · Гаваѻ́нъ и҆ е҆тикиѻ́нъ и҆ рама́ѳъ и҆ виро́ѳъ · И҆ сворфо́ѳъ и҆ ма́ѳа и҆ хеѳи́ра и҆ моса̀ · Реке́мъ и҆ е҆рфаи́ль и҆ фера́ла и҆ серале́ѳъке́лѧ е҆ле́фъ · И҆ е҆ѹ́съ , сїа е҆сть і҆ерⷵлимъ . и҆ гаваа́ѳъ , и҆ гра́дъ и҆а̑рима́и . гра́дъ . д҃і , и҆ ве́си и҆хъ . сїе прича́стїе сн҃овъ венїами́нь по сонмоⷨ и҆хъ ·
Глⷡ‍҇а , ѳ҃і · Иі̑ꙁы́де вторы́и жре́бїи симеѻ́нь , и҆ племе́ни сн҃овъ симеѻ́нь . и҆ бы́сть прича́стїе иⷯ средѣ прича́стїа сн҃овъ і҆ѹ́динъ · И҆ бы́сть прича́стїе иⷯ вирсаві́а и҆ саве́а и҆ моладаⷨ · И҆ а҆серъсꙋа́ль и҆ ваѳоѹ҆́ль и҆ во́ла . и҆ а҆со́нъ и҆ е҆рма и҆ секо́ла и҆ веѳъма́ръ и҆ хаⷥво́ѳъ и҆ а҆серсꙋ́ла · И҆ вивлава́тъ гра́довъ г҃і , и҆ ве́си и҆хъ . а҆и́нъ и҆ керемо́нь и҆ е҆ѳе́рь і҆ а҆са́нь , грады д҃ , и҆ ве́си и҆хъ и҆ вс҄ѧ ве́си · ꙗ҆же ѻ҆крⷵтъ граⷣ сихъ , даждь до вале́ѳъ вирамо́ѳа , и҆дꙋщиⷯ на и҆а̑ме́ѳъ до ли́вы . с҄и е҆сть прича́стїе племе́нъ симеѻ́нь по сонмоⷨ иⷯ · ѿ жре́бїа і҆ѹ́дина прича́стїа племе́ни сн҃овъ симеѻ́нь . ꙗ҆́ко бы́сть ча́сть сн҃овъ і҆ю́динъ бо́лши сиⷯ . и҆ причастиша сн҃ове симеѻ́ни , средѣ прича́стїа и҆хъ · И҆ и҆ꙁы́де жре́бїи , г҃ , и҆ сн҃овъ ꙁаѹ҆ло́нь по сонмо́мъ и҆хъ . и҆ бы́ша предѣли прича́стїа и҆хъ , до сирида · И въꙁы́де предѣлъ ихъ ко ꙁа́падꙋ марала́да , и҆ до́иде къ дава́стѣ , и҆ въ де́брь ꙗ҆́же е҆сть къ лицꙋ̀ и҆а́к̾мы · И въꙁвраща́етсѧ ѿ сарида сꙋпротивъ восто́къ  . на предѣлы а҆ѳасалоѳовы , и҆ фаво́ровы . и҆ проидⷮꙋ къ давра́ѳꙋ , и да въꙁыдеⷮ въ а҆і̑а̑фїю · ѿтꙋ́дꙋ же да ѻ҆бы́идꙋтъ сꙋпроти́въ на восто́ки , на гоѳае́фѳовы въ граⷣ каси́мъ . и҆ да про́идетъ на рем̾мона а҆м̾маѳанна дрꙋнꙋа́иньска · Посеⷨ сїи же предⷧ‍҇ѣ и҆́де ѿ сѣверъ въ е҆навъѻⷴ‍҇ . да бꙋ́детъ и҆схоⷣ иⷯ на га́ю и҆е̑фѳаи̑льскꙋ и҆ кат̾та́ѳъ и҆ налоѳъ и҆ семро́нъ и҆ а҆дила и҆ виѳлееⷨ граⷣ , в҃і , и҆ веси иⷯ · Се̑ е҆сть прича́стїе сн҃овъ ꙁаѹ҆ло́нь по племе́ни и҆ по сонмо́мъ и҆хъ  · А҆саха́рꙋ же и сн҃омъ е҆го по родꙋ иⷯ и҆ꙁы́де жребїи д҃ и . и҆ бы́ша предѣ́лъ и҆хъ і҆и̑л҃ь , и҆ а҆хасело́ѳъ и҆ сꙋни́мъ · И҆ а҆ферариⷨ и҆ сиа́нъ и҆ рена́ѳъ и҆ равдо́ѳъ · И҆ кесїѻ́нъ и҆ а҆е́ме и҆ рама́и · И҆ и҆нъгани́мъ і҆ и҆наⷣда и҆ вефѳасиⷵ · И҆ и҆ꙁы́иде сїи предѣ́лъ на ѳаво́ръ . и҆ на саси́ма къ мо́рю , и҆ веѳъсма́съ , да бꙋ́детъ и҆схо́дъ предѣ́лъ и҆хъ і҆ѻ҆рда́нъ , грⷣа ѕ҃ . и҆ се́ла и҆хъ · Се̑ е́сть прича́стїе сн҃овъ и҆саха́роⷡ‍҇ по племе́ни и҆ по сонмꙋ̀ и҆хъ · И҆ и҆ꙁы́иде жре́бїи , е҃ и , и҆а̑си́ровъ по сонмо́мъ и҆хъ · И҆ бы́ша предѣ́лъ и҆хъ , хелъка́ѳъ и҆ ѻ́ли и҆ ва́тне и҆ а҆са́фъ · И҆ а҆лимеле́хъ и҆ а҆ма́дъ и҆ маса́лъ , і҆ и҆ꙁы́иде въ карми́лъ къ мо́рю и҆ сиѻ҆со́рови и҆ лавана́ѳꙋ · И҆ да ѻ҆братѧ́тсѧ на въсто́къ слн҃ца , и҆ виѳдаго́нь · и҆ до́иде къ ꙁаѹ҆ло́нꙋ и҆ въ га́ю и҆е̑ѳа́иль , и҆ да и́детъ подоⷧ‍҇нее къ ве́рре на сѣ́веръ въкꙋ́пе · да вни́детъ въ предѣ́лы сафѳа́на виѳае̑меⷦ‍҇ , и҆ да и́детъ по доли́не а҆нїи́ла , да про́идетъ въ хаво́лъ на лѣ́во и҆ а҆хра́на и҆ роѻ́ва и҆ а҆ммо́на и҆ кана́и , до сидо́ны вели́кїѧ · да въꙁ̾вратиⷮ предѣ́лы въ рама́дъ до гра́да тве́рда , тириѻ́нь . да въꙁврати́тъ предѣ́лы до со́сы , и҆ да бꙋ́детъ и҆схо́дъ е҆го мо́ре ѿ мѣ́ры а҆хъꙁи́флѧ · И҆ ксемꙋ̀ а҆́мъма , и҆ а҆ѳекъ и҆ роѻ́въ , гра́ды , к҃ , и҆ в҃ , и҆ ве́си иⷯ · Се̑ е́сть прича́стїе племе́ни сн҃овъ а҆си́ровъ по сонмо́мъ иⷯ гра́ды и҆хъ и҆ ве́си и҆хъ · И҆ нефѳали́мꙋ же и҆ꙁы́иде жре́бїи , ѕ҃ и · И҆ быⷵ предѣ́лъ и҆хъ мее́лефъ и҆ мило́мъ и҆ весенани́мъ и҆ а́рме и҆ наве́къ і҆ и҆а́вни , дажⷣь до лак̾ко́нъ · И҆ бы́ша и҆схо́ди и҆хъ і҆ѻ҆рда́нъ · да въꙁврати́тъ предѣ́лъ сїи на ꙁа́паⷣ . а҆ꙁано́ѳъ ѳаво́ръ . и҆ да про́идеⷮ ѿтꙋ́дꙋ въ и҆ко́к̾ · И҆ да притъкнеⷮ къ ꙁаѹ҆ло́нꙋ ѿ ю́га , и҆ а҆си́ръ да съвъкꙋ́питъ къ мо́рю , и҆ къ і҆ѹ́де на і҆ѻ҆рда́нъ ѿ въстоⷦ‍҇ слн҃ца · Гра́ди же ѻ҆гражде́ни сꙋть тириѻ́ньстїи . а҆съсидиⷨ тиро́съ и҆ а҆м̾ма́ѳъ и҆ рек̾ка́ѳъ и҆ ханере́ѳъ · и҆ а҆да́ми и҆ рама̀ и҆ а҆со́ръ · И҆ кеде́съ и҆ е҆дра́и , і҆ и҆сто́чникъ а҆со́ровъ · И҆ реѻ́нъ и҆ магдалїи́лъ и҆ ѻ҆ра́нъ и҆ виѳана́ѳъ и҆ ѳасмꙋ́съ , гра́довъ , ѳ҃і . и҆ ве́си иⷯ · Си̑ е́сть прича́стїе сн҃омъ нефѳали́мль , по рожде́нїемъ иⷯ · да́нови же и҆ꙁы́иде жре́бїи , ꙁ҃ и . и҆ бы́ша предѣ́ли и҆хъ сара̀ и҆ е҆сѳаѻ́ль , и҆ гра́дъ саме́сь · И҆ салави́нь и҆ валоⷩ‍҇ и҆ е́ѳла · И҆ е҆ло́нь и҆ ѳа́мна и҆ аⷦ‍҇каро́нь · И҆ е҆лѳе́ко и҆ гава́ѳонъ и҆ ваа̑ло́ѳъ · И҆ и҆ѹ́ѳъ и҆ ванивара́къ и҆ геѳремъмо́нъ · И҆ ѿ мо́рѧ и҆ерако́ньска предѣ́лъ бли́ꙁъ ̑ и҆ѻппы , грⷣа , е҃і · А҆ ꙁд̑ѣ не до́иде въ съверше́нїе ́ ̾ предѣ́лъ сн҃омъ да́новыⷨ · И҆ сего̀ ради и҆ꙁыидо́ша сн҃ове да́нови , и҆ вое̑ва́ша на лесе́мъ и҆ вꙁѧ́ша е҆го , і҆ и҆ꙁби́ша е҆̀ мече́мъ и҆ всели́шасѧ в неⷨ · И҆ проꙁва́ша и҆̀ лесенъда́нъ по и́мени да́на ѿц҃а свое̑го . с҄е е҆сть прича́стїе сн҃овъ да́новыхъ , по племе́немъ иⷯ . с҄и гра́ды и҆ ве́си и҆хъ · И҆ та́ко сконча́ста дели́ти ꙁе́млю въ предѣ́леⷯ е҆ѧ̀ . и҆ да́ша сн҃ове і҆и̑л҃евы прича́стїе і҆сꙋ́сꙋ сн҃ꙋ навѷинꙋ повелѣ́нїемъ гн҃имъ средѣ себѐ · И҆ да́ша е҆мꙋ грⷣа е҆гоже просѝ тамна́ѳъсараѝ и҆же е҆сть в горѣ е҆фраи҆́млѣ , и҆ съградѝ град̾ и҆ вселисѧ вонь · Си̑ сꙋть причастїѧ ꙗ҆́же раꙁдѣлиша . е҆леа̑ꙁаръ жрецъ , і҆ и҆сꙋсъ навѷинъ , и҆ кн҃ѕи ѿч҃ьствъ въ племенехъ і҆и̑л҃ихъ по жребїемъ в силоме преⷣ гм҃ъ ѹ҆ дверїи храма свѣдѣнїѧ · и҆ сконча́ста дели́ти ꙁемлѧ̀ ·
Глⷡ‍҇а , к҃ · И рече г҃ь къ і҆сꙋсꙋ гл҃ѧ , гл҃и сн҃омъ і҆и̑л҃евымъ рекїи . дади́те гра́ды ѹ҆бѣже́нїѧ ꙗ҆́же реко́хъ къ вамъ моѷсиѻ҆мъ · да ѹ҆бежи́тъ та́мо ѹ҆би́вшїи дш҃ꙋ не вѣ́дѧ , и҆ да бꙋдꙋтъ вамъ гра́ди ѹ҆бѣжища . и҆ да не ѹ҆́мретъ ѹ҆бїица ѿ въꙁыска́ю̑щаго кро́ве , до́ндеже поста́витъ пред̾ со́нмомъ на сꙋдѣ · И҆ а́ще кт҄о въбѣгнетъ въ е҆ді́нъ граⷣ сихъ , и҆ да ста́нетъ въ вра́тѣхъ гра́да е҆го і҆ и҆сповѣсть въ ѹ́ши ста́рцеⷨ гра́да того̀ словеса̀ своѧ , и҆ прїимꙋтъ е҆го въ гра́дъ къ себѣ , дадѧ́тъ е҆мꙋ мѣсто жити с ни́ми · И҆ ꙗ҆ко при бѣже въ слѣдъ въꙁыска́ѧ кро́ве е҆го . да не да дꙋтъ ѹ҆би́вшаго въ рꙋцѣ е҆го ꙗ҆ко невѣдыи ѹ бивъ бли́жнѧго е҆го , и҆ не ненави́дѧи е҆го ѿ вчера̀ третїаго дн҃и · и҆ да всели́тсѧ въ то́и граⷣ до́н̾деже ста́нетъ преⷣ лице́мъ сонмища на сꙋдѣ и҆л҄и до́ндеже ѹ҆́мретъ жреⷰ‍҇ вели́кїи , и҆же бꙋдет въ ты́и дн҃и . тогда̀ да сѧ ѻ҆брати́тъ ѹ҆бїица и҆ прїидетъ въ граⷣ свои и҆ въ до́м̾ свой и҆ въ гр ѿню́дꙋже е҆сть и҆ꙁбѣглъ таⷨ ѿ ѹ҆жики кро́ве · ѿлꙋчи́ста на се кеде́съ , въ галиле́и , въ гор неѳали́мли · И҆ сихе́мъ въ горѣ е҆фрⷨѣли и҆ грⷣа а҆р во́ль . сїи е҆сть хевро́нь въ горѣ і҆ѹ́динѣ · И҆ ѻ҆бо́н странꙋ̀ і҆ерихо́на і҆ѻ҆рда́на на восто́къ . даша во со́ръ въ пꙋсты́ни в ра́вни ѿ племе́ни рꙋви́млѧ . рамо́ѳъ въ галаа́дѣ ѿ племе́ни га́дова . и҆ гава а́нь въ санити́дѣ ѿ племе́ни манасїина · Сї гра́ди и҆ꙁбра́ни бы́ша всѣмъ сн҃омъ і҆и̑л҃евымъ · прише́лцꙋ прилежа́щꙋ е҆мꙋ въ нихъ , ѹ҆бѣжа́нї тамо всемꙋ̀ ѹ҆бива́ющемꙋ дш҃ꙋ невѣ́дѧ . да не ѹ мретъ ѿ рꙋкꙋ ѹ҆жи́цѣ кро́ви до́ндеже ста́неⷮ пр со́нмоⷨ на сꙋдѣ ·
Глⷡ‍҇а , к҃а · И прїидо́ша старѣи́шины ѿчествъ сн҃ов левѷиⷩ‍҇ , къ е҆леа̑ꙁа́рꙋ жерцꙋ̀ , и҆ къ і҆сꙋс сн҃ꙋ навѷинꙋ , и҆ къ старѣишинам племе́нъ ѿч҃ества сн҃овъ і҆и̑л҃евъ · рѣша къ нимъ въ сило́мѣ въ ꙁемл ханаа́ни ѻ҆ни гл҃юще . ꙁаповѣ́да г҃ь рꙋко́ю моѷсиѻ вою да́ти намъ гра́ды къ пребыва́нїю , и҆ ѻ҆́крⷵт ныѧ и҆хъ преⷣгра́дїѧ ското́мъ на́шимъ · И҆ да́ш сн҃ове і҆и̑л҃еви левѷтомъ ѿ прича́стїи своиⷯ повелѣ нїемъ гн҃имъ гра́ды и҆ ѻ҆́крⷵтъныѧ преⷣгра́дїѧ и҆хъ · И҆ и҆ꙁы́де жре́бїи къ со́нмꙋ къа́ѳовꙋ , и҆ бы́ст сн҃оⷨ а҆а̑ро́немъ жръцемъ левѷтомъ ѿ племе́не і҆ѹ҆́ди на , и҆ ѿ племе́не сїмеѻ҆́нѧ , и҆ ѿ племе́не венїа̑ми нѧ . жре́біеⷨ граⷣ . г҃і · Сн҃омъ же каа́ѳовымъ ѻ҆с та́вшиⷨ ѿ племе́не е҆фре́мова , и҆ ѿ племе́не данов и҆ ѿ полꙋ племе́не манасїина , быⷵ жре́бїеⷨ граⷣ . Сн҃ом̾ же герсо́неⷨ ѿ племе́не и҆саха́рова , ѿ племе́ни а҆си́рова и҆ ѿ племене неѳали́млѧ , ѿ полꙋ племе́не манасїина еⷤ‍ⷷ въ васа́нь , быⷵ жре́бїеⷨ грⷣа , г҃і · А҆ сн҃омъ мера́риноⷨ по со́нмоⷨ и҆х̾ ѿ племе́не рꙋвїина , и҆ ѿ племе́не гадова , и҆ ѿ племе́не ꙁаѹ҆ло́нѧ граⷣ в҃і · И҆ да́ша сн҃ове і҆и̑л҃еви , левѷтомъ гра́ды , и҆ дѣли ѻ҆́крⷵтныѧ и҆хъ . ꙗ҆́ко ꙁаповѣда г҃ь моѷсїѻ҆ви по жре́бїю · И҆ даша ѿ племе́не сн҃овъ і҆ѹ҆́динъ , и҆ ѿ племе́не сн҃овъ , сїмеѻ҆́нь , и҆ ѿ племе́не сн҃овъ венїа̑ми́нь гра́ды сїа иⷯже ꙁд̑ѣ нареко́ша · И҆ бысть сн҃омъ а҆а̑ро́новым̾ ѿ племе́ни каа́ѳова сн҃овъ левѷинъ · Ꙗ҆́ко си́мъ бысть жре́бїи прь́выи · И҆ да́ша и҆мъ а҆карїа́ѳа́ръ ѿц҃а е҆на́кова старѣ́и граⷣ с҄и е҆сть хеврон̾ . въ горѣ і҆ѹ҆́динѣ , и҆ ѻ҆крⷵтныа дѣли е҆го · И҆ села гра́да сего , и҆ ве́си е҆го да́ша хале́вꙋ сн҃ꙋ и҆е̑фонїинꙋ въ ѻ҆держа́нїе е҆го · Сн҃ом же а҆аро́на жерца да́ша граⷣ ѹ҆бѣженыи ѹ҆би́вшемꙋ хевро́нъ , и҆ ѿлꙋче́нїе е҆го · И҆ ле́вна , и҆ ѿлꙋче́нїе е҆го · И҆ ефе́ръ , и҆ ѿлꙋче́нїе е҆го · Є҆сфемꙋсъ , и҆ ѿлꙋче́нїе е҆го · И҆ и҆ло́нъ , и҆ ѿлꙋче́нїе е҆го И҆ дави́ръ , и҆ ѿлꙋче́нїе е҆го · И҆ наи́н̾ и҆ ѿлꙋче́нїе е҆го · И҆ е҆т̾гꙋ́ина , и҆ ѿлꙋче́нїе е҆го · И҆ веѳъсамꙋ́съ , и҆ ѿлꙋче́нїе е҆го , граⷣ . ѳ҃ , ѿ дв҄ою се́ю племеⷩ‍҇ и҆ ѿ племе́не венїа̑ми́нѧ , гаваѻ́нъ , и҆ ѿлꙋче́нїе е҆го · И҆ гаⷡ‍҇ и҆ ѻ҆́крⷵтныа дѣли е҆го . и҆ а҆нано́ѳъ и҆ ѻ҆́крⷵтныа дѣли е҆го · И҆ а҆лмо́на и҆ ѻ҆́крⷵтныа дѣли е҆го , граⷣ , д҃ · Всⷯѣ же граⷣ сн҃овъ а҆а̑ро́на жерца̀ . граⷣ , д҃і , и҆ ѻ҆́крⷵтнаа дѣ́ль иⷯ · Племѧ́ же сн҃овъ каа́ѳовъ левѷтомъ ѻ҆ста́вльшиⷨ ѿ сн҃овъ каа́ѳовъ . бы́ша граⷣ‍ꙵ жре́бїеⷨ иⷯ ѿ племе́не е҆фре́мова · И҆ да́ша иⷨ граⷣ ѹ҆бѣжище ѹ҆би́вшемꙋ сихеⷨ , и҆ ѻ҆́крⷵтныа дѣли е҆го · Въ горѣ е҆фремли и҆ гаꙁе́ръ , и҆ ѻ҆́крⷵтныа дѣли е҆го . И҆ кавсаи̑м̾ , и҆ ѻ҆крⷵтныа дѣли е҆го · И҆ вефоро́нь , и҆ ѻ҆крⷵтныа дѣ́ли е҆го , граⷣ д҃ · И҆ ѿ племе́не да́нова е҆льфе́ка , и҆ ѻ҆́крⷵтныа дѣли е҆го . и҆ гавефо́нъ , и҆ ѻ҆́крⷵтныа дѣли е҆го · И҆ а҆гило́нъ и҆ ѻ҆́крестныа дѣли е҆го . и҆ геѳремо́нъ , и҆ ѻ҆́крⷵтныа дѣли е҆го граⷣ , д҃ · И҆ ѿ полꙋ̀ племе́не манасїи́на нааⷯ , и҆ ѻ҆́крⷵтныа дѣли е҆го . веѳъсаⷨ , и҆ ѻ҆́крⷵтныа дѣли е҆го , граⷣ в҃ · И҆ всⷯѣ же сиⷯ граⷣ і҃ , и҆ ѻ҆́крестныа иⷯ , по сонмоⷨ сн҃овъ каа́фовъ ѻ҆ста́вшиⷨ · И҆ сн҃оⷨ герсо́ниⷨ левѷтоⷨ ѿ полꙋ̀ племе́ни манасїи́на , гра́ды нарече́ныа ѹ҆би́вшиⷨ гола́нъ въ васанити́де , и҆ ѻ҆́крⷵтъныа дѣли е҆го . и҆ вее̑съѳра , и҆ ѻ҆́крⷵтныа дѣли е҆го , граⷣ в҃ . и҆ ѿ племе́не и҆саха́рова кисїѻ́нъ , и҆ ѻ҆́крⷵтныа дѣли е҆го · И҆ даа̑вва́ѳъ , и҆ ѻ҆́крⷵтныа дѣли е҆го . і҆ и҆ръмо́ѳъ , и҆ ѻ҆́крⷵтныа дѣли е҆го . і҆ и҆сто́чникъ писме́нъ , и҆ ѻ҆́крⷵтныа дѣли е҆го граⷣ д҃ · И҆ ѿ племе́не а҆си́рова масааⷧ‍҇ , и҆ ѻ҆́крⷵтъныа дѣли е҆го . и҆ а҆вдо́нъ , и҆ ѻ҆́крⷵтныа дѣли е҆го · И҆ хелька́ѳъ , и҆ ѻ҆́крⷵтныа дѣли е҆го . и҆ роаⷡ‍҇ , и҆ ѻ҆́крⷵтныа дѣли е҆го граⷣ д҃ · И҆ ѿ племе́не нефѳали́мова , гра́ды нарече́нныи ѹ҆би́вшемꙋ , кедеⷵ въ галиле́и и҆ ѻ҆́крⷵтныа дѣли е҆го . и҆ е҆маѳдоⷬ‍҇ , и҆ ѻ҆́крⷵтныа дѣли е҆го · И҆ ное̑ммоⷩ‍҇ и҆ ѿлꙋченїе е҆го и҆ кардаⷩ‍҇ , и҆ ѿлꙋченїе е҆го , гра́ды , г҃ · Всѣхъ граⷣ , геⷬ‍҇со́новыхъ по сонмоⷨ и҆хъ , граⷣ г҃і , и҆ ѿлꙋченїе и҆хъ · И҆ ѿ со́нмꙋ сн҃овъ мера́рїинъ , левѷтомъ ѻ҆ста́вшиⷨ , ѿ племене сн҃овъ ꙁаѹ҆ло́нь , е҆кнааⷨ , и҆ ѻ́крⷵтъныа дѣли е҆го . и҆ карѳа́нъ , и ѻ́крⷵтъныа дѣ́ли е҆го · И҆ да́мна , и҆ ѻ́крⷵтныа дѣ́ли е҆го . и҆ дало́лъ , и҆ ѻ́крⷵтъныѧ дѣ́ли е҆го гра́ды д҃ · И҆ ѻ҆бо́нꙋ странꙋ̀ і҆ѻⷬ‍҇да́на къ і҆е̑рихонꙋ , ѿ племе́ни рꙋви́нова , даⷵ гра́ды ѹ҆бѣженїа ѹ҆би́вшемꙋ . восо́ръ въ пꙋсты́ни мисо́рове , и҆ ѻ́крⷵтныа дѣ́ли е҆го . і҆ и҆а̑ꙁи́ръ , и҆ ѻ́крⷵтныа дѣ́ли е҆го · И҆ геⷣсо́нъ , и҆ ѻ҆крⷵтныа дѣ́ли е҆го , и҆ маⷵфа и҆ ѻ́крⷵтныа дѣли е҆го гра́ды д҃ · И҆ ѿ племе́ни га́дова , гра́ды ѹ҆бѣженїа ѹ҆би́вшемꙋ . рамо́ѳъ въ галаа́де . и҆ ѻ҆́крⷵтныа дѣ́ли е҆го . И҆ манаиⷨ , и҆ ѻ҆́крⷵтныа дѣ́ли е҆го . и҆ е҆совоⷩ‍҇ , и҆ ѻ҆́крⷵтыа дѣли е҆го . и҆ а҆ꙁи́ръ , и҆ ѻ́крⷵтныа дѣ́ли е҆го гра́ды д҃ · Вс҄и граⷣ‍ꙵ сноⷨ мера́рїиноⷨ . по соньмоⷨ иⷯ · ѻ҆ста́вшиⷨ ѿ племе́ни левѷина · И҆ бы́ша иⷨ граⷣ‍ꙵ , в҃і · Вси ⷤ‍ⷷ гра́ды левѷтьскїа посредѣ ѻ҆дръжа́нїа сн҃овъ і҆и̑л҃евъ . м҃ , и҆ и҃ , граⷣ · И҆ бы́ша гра́ди сїи ко́ждо ѻ҆ себѣ , и҆ нарече́нїѧ и҆хъ , ѻ҆́крⷵтъ иⷯ , и҆ ѻ́крⷵтъ кое̑го́ждо гра́да ѿ градо́въ си́хъ · И҆ сконча̀ і҆сꙋсъ раꙁдѣлѧ́ти ꙁе́млю , въ предѣлеⷯ и҆хъ · И҆ да́ша сн҃ове і҆и̑л҃евы ча́сть і҆сꙋсꙋ , повелѣнїемъ гн҃иⷨ , даша е҆мꙋ граⷣ е҆гоже просѝ тамна́ѳъсараѝ и҆же е҆сть в̾ предѣле е҆фрѣмове · И҆ соꙁда̀ і҆сꙋсъ граⷣ , е҆гоже просѝ и҆ въсели́сѧ в не́мъ . и҆ въꙁѧ̀ і҆сꙋсъ ножѝ ка́менныѧ , и҆́миже ѻ҆брѣꙁ́ова сн҃ы і҆и̑л҃евы , бы́вшихъ на пꙋтѝ въ пꙋсты́ни · Ꙗ҆́ко неѻ҆брѣꙁова́шесѧ въ пꙋсты́ни . и҆ положи ѧ҆̀ , въ тамна́ѳѣсараѝ · И҆ та́ко дадѐ г҃ь і҆ил҃ю вс҄ю ꙁе́млю е҆юже клѧ́сѧ дати ѿц҃емъ и҆хъ · И҆ причасти́ша ю҆̀ , и҆ всели́шасѧ въ неи · И҆ ѹ҆поко́и г҃ь и҆хъ ѻ҆́крⷵтъ по всемꙋ̀ , ꙗ҆коже клѧ́сѧ ѿц҃еⷨ и҆хъ . и҆ не въста̀ никто́же проти́вꙋ и҆мъ , ѿ всѣхъ вра́гъ и҆хъ · И҆ всⷯѣ враго́въ и҆хъ преда̀ иⷨ г҃ь в рꙋ́цѣ ихъ · и҆ не ѹ҆бы́сть сло́во н҄и е҆ді́но ѿ всѣхъ глаго́лъ бл҃гихъ , и҆́хже рече г҃ь сн҃ом̾ і҆и̑л҃евымъ . н҄о всѧ̀ събы́шасѧ ·
Глⷡ‍҇а , к҃в · Тогда̀ съꙁва̀ і҆сꙋсъ сн҃овъ рꙋви́новыⷯ . и҆ сн҃овъ га́довыⷯ · И҆ по́лъ пле́мени манасїи́на и҆ рече и҆мъ в҄ы снабдѣ́сте вс҄е е҆ли́ко ꙁаповѣ́да моѷсїи ра́бъ гн҃ь и҆ послꙋшасте рѣ́чи мое̑ѧ , по всемꙋ̀ е҆ли́ко ꙁаповѣ́дах̾ ваⷨ · И҆ не ѻ҆ста́висте бра́тїѧ ва́шеѧ сїѧ дн҃и и҆ множа́иши до дне́шнѧго дн҃е . снабдѣсте страⷤбꙋ̀ ꙁа́повѣди г҃а б҃а на́шего · Нн҃ѣ же поко́и г҃ь б҃ъ ва́ш̾ бра́тїю вашꙋ , ꙗ҆́коже рече иⷨ . нн҃ѣ ѹ҆бо въꙁврати́вшесѧ ѿи́дете въ до́мы ваша · И҆ въ ꙁемлѝ ѻ҆дръжа́нїѧ ва́шего , ю҆же дадѐ ваⷨ моѷсїи ра́бъ гн҃ь . ѻ҆бо́нꙋ странꙋ̀ і҆ѻ҆рда́на · Но̑ храни́те ѕѣло твори́ти ꙁа́повѣди и҆ ꙁако́нъ , е҆го́же ꙁаповѣ́да ваⷨ моѷсїи ра́бъ гн҃ь . да лю́бите г҃а б҃а ва́шего , ходи́ти въ всѧ̀ пꙋтѝ е҆го , снабдѣти ꙁа́повѣди е҆го и҆ прилежа́ти и҆мъ . и҆ слꙋжи́ти е҆мꙋ ѿ всего срⷣца ва́шего , и҆ ѿ всеѧ̀ дш҃а ва́шеѧ · И҆ блⷵви ѧ҆̀ і҆сꙋ́съ , и҆ ѿпꙋсти ѧ҆̀ . и҆ ѿи̑до́ша въ до́мы своѧ̀ · И҆ полꙋ племе́ни манасїинꙋ въдадѐ моѷсїи ѻ҆держа́нїе въ васа́нѣ . и҆ второ́мꙋ полꙋ племе́ни дадѐ і҆сꙋ́съ съ бра́тїею и҆хъ , ѹ҆ і҆ѻ҆рда́на къ ꙁа́падꙋ . и҆ сиⷯ ѿпꙋстѝ і҆сꙋ́съ въ до́мы и҆хъ , и҆ блⷵви и҆хъ · И҆ рече къ ни́мъ гл҃ѧ , съ и҆мѣ́нїемъ мно́гиⷨ въꙁврати́стесѧ въ до́мы своѧ̀ . и҆ ско́тъ мно́гъ ѕѣло , и҆ сребро̀ и҆ ꙁла́то и҆ мѣ́дь и҆ желѣ́ꙁо , и҆ ри́ꙁы мно́ги ѕѣло . раꙁдѣли́те плѣ́нъ вра́гъ вашиⷯ съ бра́тїею ва́шею · И҆ въꙁврати́вшесѧ ѿи̑до́ша сн҃ове рꙋви́мли , и҆ сн҃ове га́дови , и҆ по́лъ племе́ни манасїина , ѿ сн҃овъ і҆и̑л҃евъ . ѿ сило́мъ е҆же въ ꙁемлѝ ханаа̑ньстѣ , да и҆́дⷮꙋ въ ꙁе́млю галаа́довꙋ въ ꙁеⷨлю прїа́тїа свое̑го , ю҆́же причасти́ша повелѣ́нїеⷨ гн҃имъ въ рꙋцѣ моѷсїинѣ · Прїидо́ша въ галилоѻ́ѳъ і҆ѻ҆рда́ньскъ , и҆же е҆сть въ ꙁемлѝ ханаа́ни . и҆ съгради́ша т҄ꙋ сн҃ове рꙋви́мли , и҆ сн҃ове га́дови и҆ по́лъ племе́ни манасїина ѻ҆лта́рь , ѹ҆ і҆ѻрда́на ѻ҆л̾та́рь ве́лїи видѣ́нїеⷨ · И҆ ѹ҆слы́шаша с҄е сн҃ове і҆и̑л҃евы , гл҃ющи , с҄е съгради́ша сн҃ове рꙋви́мли . и҆ сн҃ы га́довѣ , и҆ по́лъ племе́ни манасїина ѻ҆лта́рь , прѧ́мо ꙁемлѧ̀ ханаа́нѧ , въ галилоѻ́ѳѣ ѹ҆ і҆ѻ҆рдана · ѻ҆бо́нꙋ странꙋ̀ сн҃овъ і҆и̑л҃евъ · И҆ съвъкꙋпи́шасѧ вс҄и сн҃ове і҆и̑л҃еви в силоⷨ , ꙗ҆́коже въꙁшеⷣше вое̑ва́ти на́ нѧ · И҆ посла́ша сн҃ове і҆и̑л҃евы , къ сн҃омъ рꙋви́немъ , и҆ къ сн҃омъ га́довомъ , и҆ по́лꙋ племе́ни манасїинꙋ , в ꙁе́млю галаа́довꙋ . финее́са сн҃а е҆леа̑ꙁа́рова , сн҃а а҆а̑ро́на жръца̀ . и҆ і҃ . кн҃ѕь с ниⷨ . кн҃ѕь е҆ді́нъ ѿ до́мꙋ ѿч҃ьства , ѿ всⷯѣ племе́нъ сн҃овъ і҆и̑л҃ев̾ . мꙋжѝ и҆ кн҃ѕи домо́въ ѿч҃ьствъ и҆хъ , и҆же сꙋть ты́сѧщницы і҆и̑л҃евы · И҆ прїидо́ша къ сн҃омъ рꙋви́млимъ , и҆ къ сн҃омъ га́довымъ , и҆ по́лꙋ племе́ни манасии̑нꙋ , въ ꙁе́млю галаа́довꙋ . и҆ гл҃аша къ ни́мъ гл҃юще · Та́ко гл҃тъ ве́сь со́нмъ гн҃ь . что̀ с҄е прегрѣше́нїе и҆же съгрѣши́сте преⷣ гм҃ъ і҆и̑л҃евомъ . ѿврати́тисѧ дне́сь ѿ г҃а б҃а і҆и̑л҃ева , съгради́сте себѣ ѻ҆лта́рь тре́бище , ѿстꙋп́никовъ ваⷵ бы́ти дне́сь ѿ г҃а . е҆да̀ ма́лъ вамъ грѣ́хъ фого́ровъ , ꙗ҆́ко не ѻ҆чи́стихоⷨсѧ ѿ него̀ до сего дн҃е , и҆ бы́сть вре́дъ въ со́нмѣ гн҃и · И҆ в҄ы ѿврати́стесѧ дне́сь ѿ г҃а . и҆ бꙋдетъ е҆гда̀ ѿстꙋ́пите дне́сь ѿ г҃а , и҆ ѹ҆́тро на всемъ і҆и̑л҃ю бꙋ́детъ гнѣ́въ гн҃ь · И҆ нн҃ѣ а҆ще ма́ла ꙁемлѧ̀ прїѧ́тїа вашего , прїидѣте въ ꙁе́млю прїа́тїа гн҃ѧ . и҆дѣже пребыва́етъ храⷨ гн҃ь , и҆ пꙋ?ичасти́те средѣ наⷵ , и҆ не бꙋ́дете ѿстꙋ́пницы ѿ г҃а . н҄и ѿ наⷵ не ѿстꙋпи́те . съгражда́юще себѣ ѻ҆лта́рь кромѣ ѻ҆лтарѧ̀ г҃а б҃а на́шего · Не се ли а҆харъ сн҃ъ ꙁара́новъ , прегрѣшенїе прегрѣшѝ ѿ проклѧтїа , и҆ бысть на весь сонмъ і҆и̑л҃евъ гнѣ́въ . а҆ще и҆ е҆ді́нъ сїи бѣ́аше , н҄о не самъ ѹ҆́мре грѣхомъ свои̑мъ · И҆ ѿвѣща́ша сн҃ове рꙋви́мли , и҆ сн҃ове га́дови , и҆ поⷧ‍҇ племе́ни манасїина , и҆ гл҃аша ты́сѧщникомъ і҆и̑л҃евымъ  · б҃ъ бг҃омъ г҃ь е҆сть , и҆ б҃ъ бг҃омъ г҃ь самъ вѣсть . і҆и̑л҃ь са́мъ поꙁна́етъ свѣтъ . а҆ще въ ѿстꙋпле́нїе прегрѣшихоⷨ прⷣе гм҃ъ . да не и҆ꙁба́виⷮ наⷵ б҃ъ въ дн҃ешнїи дн҃ь · А҆ще съгради́хомъ себѣ ѻ҆лта́рь , ꙗ҆́ко ѿстꙋпи́ти наⷨ ѿ г҃а б҃а нашего . и҆ли въꙁнести намъ на́нь тре́бꙋ въ всѐсъжже́нїи . и҆ли ꙗ҆́коже сътвори́ти на не́мъ тре́бꙋ сп҃сенїа , самъ г҃ь вꙁы́щет̾ . н҄о бл҃гоче́стїа гл҃ъ ради с҄е сътворихомъ гл҃юще · да не рекⷮꙋ ѹ҆́тро чада ваша чадомъ нашимъ гл҃юще · Чт҄о наⷨ и҆ гв҃и б҃ꙋ і҆и̑л҃евꙋ · Предѣ́лы б҄о поста́ви г҃ь междꙋ ва́ми и҆ на́ми , сн҃ове рꙋвиⷨли и҆ сн҃ове га́дови і҆ѻ҆рда́на . и҆ нѣсть вамъ ча́сти гн҃ѧ и҆ ѿврь́гꙋтъ сн҃ове ва́ши сн҃овъ на́шиⷯ боѧ́тисѧ г҃а · Сего ра́ди реко́хомъ сътвори́ти си́це . согражде́нїе ѻ҆лтарѧ̀  , не приноше́нїи ради , ниже треⷠ‍҇ ради · Но да бꙋдетъ свѣдѣ́нїе с҄е междꙋ ва́ми и҆ нами , и҆ междꙋ рожде́нїи на́шими и҆ ва́шими , по на́съ слꙋжи́ти слꙋжбꙋ гв҃и преⷣ ни́ми . въ приноше́нїихъ на́шихъ , и҆ въ тре́бахъ сп҃сеныхъ на́шихъ , въ тре́бахъ сн҃овъ нашихъ , да не рекꙋтъ ча́да ваша ѹ҆́тро ча́домъ нашиⷨ . нѣсть вамъ ча́сти гн҃ѧ · И҆ реко́хоⷨ а҆ще с҄е бꙋдетъ е҆гда въꙁгл҃ютъ къ на́мъ , и҆л҄и рожде́нїемъ на́шимъ ѹ҆́тро . и҆ рече́мъ ꙁри́те на сїе подо́бїе ѻ҆лтарѧ̀ гн҃ѧ , ꙗ҆же сътвори́ша ѿц҃ы на́ши . не приноше́нїѧ ра́ди ниже тре́б̾ ради , н҄о въ свѣдѣнїе е҆сть междꙋ на́ми , и҆ междꙋ ва́ми , и҆ междꙋ сн҃ы на́шими · И҆ не бꙋди ѹ҆бо на́мъ ѿстꙋпи́ти ѿ г҃а , ꙗ҆́коже ѿврати́тисѧ въ дне́шнїи дн҃ь ѿ г҃а ꙗ҆́коже сътвори́ти намъ ѻ҆лта́рь приноше́нїем̾ , и҆ тре́бы сп҃сенїѧ , ра́ꙁвѣ ѻ҆лтарѧ̀ г҃а б҃а на́шего , и҆же е҆сть прⷣе хра́момъ е҆го · И҆ ѹ҆слы́ша финїе́съ жре́цъ , и҆ вс҄и кн҃ѕи со́нма ты́сѧщники і҆и̑л҃вы и҆же бѣша с нимъ словеса̀ ꙗ҆́же гл҃аша сн҃ове рꙋви́мли , и҆ сн҃ове га́дови , и҆ поⷧ‍҇ племе́ни манасїина , и҆ го́дѣ и҆мъ бы́сть с҄е · И҆ рече финїе́съ жре́цъ сн҃омъ рꙋви́млимъ , и҆ сн҃омъ га́довымъ , и҆ по́лꙋ племе́ни манасїи́нꙋ . днⷵе поꙁна́хомъ ꙗ҆́ко с на́ми е҆сть г҃ь . и҆же не погрѣши́сте преⷣ гм҃ъ прегрѣше́нїѧ , и҆ н҄о днесь и҆ꙁба́висте сн҃ы і҆и̑л҃евы ѿ рꙋкѝ гн҃ѧ · И҆ въꙁврати́сѧ финїе́съ жре́цъ , и҆ кн҃ѕи ѿч҃ествъ ѿ сн҃овъ рꙋви́мль , и҆ ѿ сн҃овъ га́довъ и҆ ѿ по́лꙋ племе́ни манасїи́на , ѿ ꙁемлѝ галаа́довы . въ ꙁе́млю ханаа́ню къ сн҃омъ і҆и̑л҃евомъ , и҆ ѿвѣща́ша и҆мъ словеса̀ с҄и · И҆ го́дѣ бы́сть слово с҄е сн҃омъ і҆и̑л҃евомъ . и҆ блⷵвиша б҃а сн҃ове і҆и̑л҃евы , и҆ не реко́ша къ семꙋ да не и҆ꙁы́демъ къ нимъ ра́тїю , потребити ꙁе́млю сн҃овъ рꙋви́мль , и҆ сн҃овъ га́довъ , и по́лъ племе́не манасїина , и҆же вселишасѧ на не́и · И҆ проꙁва́ша сн҃ове рꙋвимли , и҆ сн҃ове гадови , и҆ по́лъ племе́не манасїина ѻ҆лта́рь сїи свѣдѣнїе е҆сть междꙋ на́ми , ꙗ҆́ко г҃ь тои са́мъ е҆сть б҃ъ ·
Глⷡ‍҇а , к҃г · И бы́сть по́ днехъ мноѕⷯѣ ꙗ҆́ко ѹ҆поко́и г҃ь б҃ъ і҆ил҃ѧ ѿ всⷯѣ врагъ и҆хъ и҆же ѻ҆́крⷵтъ . і҆сꙋсъ же състарѣсѧ прешеⷣ дн҃и · И҆ съꙁва̀ і҆сꙋсъ вс҄ѧ сн҃ы і҆ил҃евы , и҆ старца и҆хъ . и҆ кн҃ѕѧ и҆хъ , и҆ сꙋдїѧ и҆хъ , и҆ книгочїѧ и҆хъ и҆ рече къ нимъ , с҄е а҆́ꙁъ състарѣхсѧ и преидо́хъ дн҃и · Вы́ же ви́дѣсте вс҄е е҆лико сътвори г҃ь б҃ъ ва́шъ всⷨѣ страна́мъ си́мъ , ѿ лица̀ ва́шего . ꙁанѐ г҃ь б҃ъ на́шъ и҆же поможе на́мъ · Видѣсте ꙗ҆́ве ꙗ҆ко раꙁдѣли́хъ ва́мъ страны̀ , ѻ҆ставшаѧ сїѧ въ прича́стїе племе́неⷨ вашим̾ · ѿ і҆ѻ҆рдана на вс҄ѧ страны̀ ꙗ҆́же потребихъ ꙗ҆́ꙁы́ки , ѿ мо́рѧ вели́каго ѿ ꙁа́пада сл҃нца · Гь҃ же б҃ъ ва́шъ то́и потреби́тъ и҆хъ ѿ лица̀ ва́шего , до́ндеже поги́бнꙋтъ . и҆ да пꙋститъ на нѧ ѕвѣ́ри лю́ты , до́ндеже потребитъ ѧ҆̀ , и҆ цр҃ѧ и҆хъ , ѿ лица̀ ва́шего . и҆ причастите ꙁе́млю и҆хъ . ꙗ҆ко же гл҃а ва́мъ г҃ь б҃ъ ва́шъ · Ѹ҆крѣпи́тесѧ ѹ҆бо ѕѣ́ло , снабдѣти и҆ твори́ти вс҄ѧ писа́нїа въ кни́гаⷯ ꙁако́на моѷсїѻ҆ва . да не ѹ҆клони́тесѧ ѿ него̀ на́ десно и҆ на лѣ́во · Ꙗ҆́ко да не вни́дете въ стра́ны ѻ҆ста́вшаѧ сїѧ . и҆мена̀ бого́въ иⷯ да не и҆менꙋю́т̾сѧ въ ваⷵ , ни́же да клене́тесѧ и҆ми , да не слꙋ́жите иⷨ , ни́же покло́нитесѧ и҆мъ · Но̑ г҃ꙋ б҃ꙋ ва́шемꙋ прильпѣтесѧ , ꙗ҆́коже твори́сте до сего̀ дн҃е · Сего ради потребѝ г҃ь ѿ лица̀ ва́шего , страны̀ вели́ки и҆ си́лны . ꙗ҆́ко никто́же въста̀ съпроти́висѧ ва́мъ до сего̀ дн҃е · Є҆ді́нъ ѿ ваⷵ прогна̀ ты́сѧща , ꙗ҆́ко г҃ь б҃ъ ва́шъ б҄ѣ побѣжда́ѧ и҆̀ ѿ ваⷵ , ꙗ҆́коже гл҃а ваⷨ · И҆ та́ко да снабди́те ѕѣло люби́ти г҃а б҃а ва́шего · А҆́ще б҄о ѿвратитесѧ и҆ приложите́сѧ къ ѻ҆ста́вшимъ стра́намъ симъ ꙗ҆же с ва́ми . и҆ бра́ки сътвори́те с ни́ми , и҆ смесите́сѧ с ни́ми , и҆ ходи́ти бꙋ́дете к ни́мъ и҆ ѻ҆нѝ къ ва́мъ · Вѣ́даѧ вѣ́дьте , ꙗ҆́ко не приложиⷮ ксемꙋ̀ г҃ь , потреби́ти страⷩ‍҇ сихъ ѿ лица̀ ва́шего , н҄о бꙋ́дꙋтъ ваⷨ въ сѣть и҆ въ собла́ꙁнъ . и҆ гво́ꙁдїѧ въ пѧта́хъ вашихъ , и҆ тр́ьнїемъ въ ѻ҆́чїю вашею . до́ндеже поги́бнете ѿ ꙁемлѧ̀ бл҃гїа сїѧ , ю҆́же да́лъ ваⷨ г҃ь б҃ъ ваⷲ · А҆́ꙁ же днеⷵ ѿхождꙋ̀ въ пꙋть ꙗ҆́коже и҆ вс҄и и҆же на ꙁемлѝ , вы́ же вѣ́сте всѣмъ срⷣцемъ ва́шимъ и҆ все́ю дш҃ею ва́шею . ꙗ҆́ко не ѿпадѐ сло́во н҄и е҆ді́но ѿ всⷯѣ слове́съ бл҃гъ , и҆́хже речѐ г҃ь б҃ъ ва́шъ къ ва́мъ , вс҄е пребыва́етъ на ваⷵ и҆ не ѻ҆ста̀ ѿ нихъ н҄и е҆ді́но сло́ва · Но̑ посиⷯ бꙋ́детъ ꙗ҆́ко и҆́мже ѻ҆́браꙁомъ прїиде на ва́съ вс҄ѧ словеса̀ до́браа ꙗ҆́же гл҃а г҃ь б҃ъ на́ вы · Та́коже приведеⷮ г҃ь на́ вы , вс҄ѧ словеса̀ ѕла́ѧ . до́ндеже потребиⷮ в҄ы ѿ ꙁемлѧ̀ бл҃гїа сїѧ , ю҆́же е҆сть далъ ваⷨ г҃ь б҃ъ вашъ · И҆ вънегда̀ престꙋ́пите ꙁавѣтъ гн҃ь б҃а ва́шего , и҆же ꙁаповѣ́да вамъ . и҆ шеⷣше послꙋ́жите бого́мъ и҆нѣмъ , и҆ покло́нитесѧ иⷨ . и҆ раⷥгнѣ́ваетсѧ ꙗ҆́ростїю г҃ь на́ вы , и҆ поги́бнете ско́ро ѿ ꙁемлѧ̀ бл҃гїѧ сїѧ ю҆́же да́стъ г҃ь ваⷨ ·
Глⷡ‍҇а , к҃д · И събра̀ і҆сꙋсъ вс҄ѧ племена̀ і҆и̑л҃ева въ сихе́мъ . и҆ съꙁва̀ ста́рца і҆и̑л҃евы , и҆ кнѧ́ѕѧ иⷯ и҆ сꙋдїа и҆хъ , и҆ кни́гочїа иⷯ , и҆ ста́ша преⷣ гм҃ъ бм҃ъ · И рече і҆сꙋсъ къ всѣмъ лю́демъ гл҃ѧ , с҄е гл҃етъ г҃ь б҃ъ і҆и̑л҃евъ . ѻ҆бо́нꙋ странꙋ̀ рѣкѝ жи́ша ѿц҃ы ва́ши и҆спр́ьва , ѳа́ра ѿц҃ъ а҆враа́мль , и҆ ѿц҃ъ и҆ахарь и҆ слꙋжи́ша богоⷨ и҆́нⷨѣ · И҆ поѧⷯ ѿц҃а вашего а҆враа́ма ѿ ѻ҆́ноа страны̀ и҆ рекѝ , и҆ преведоⷯ и҆̀ чреⷵ вс҄ю ꙁемлю ханаа́ню , и҆ ѹ҆множиⷯ племѧ̀ е҆го . и҆ даⷯ е҆мꙋ і҆саа́ка , і҆ и҆саа́кꙋ же даⷯ і҆а́кова і҆ и҆сава . и҆ даⷯ и҆савꙋ горꙋ сїиⷬ‍҇ вселитиⷵ в н҄ю . іаков же , и҆ сн҃ове е҆го снидо́ша въ е҆гѷпеⷮ · И҆ бы́сть та́мо въ ꙗ҆́ꙁы́къ велиⷦ‍҇ и҆ крѣпокъ и҆ мноⷢ‍҇ . и҆ ꙁаѕли́ша иⷨ е҆гѷп̾ты · И҆ послаⷯ моѷсїѧ і҆ а҆а̑ро́на , и҆ побиⷯ е҆гѷпеⷮ въ ꙁнаменїиⷯ , и҆́хже сътворѝ в ниⷯ . и҆ посеⷨ и҆ꙁведоⷯ васъ и҆ꙁъ е҆гѷп̾та · И҆ и҆ꙁведоⷯ ѿц҃ы ваши и҆ꙁъ е҆гѷпта , и҆ внидо́сте въ мо́ре чрьмное . и погнаша е҆гѷптѧне въ слⷣѣ ѿц҃ь вашиⷯ во ѻ҆рꙋжїи на конеⷯ в мо́ре чрьⷨное · И҆ въꙁопи́хоⷨ къ г҃ꙋ , и҆ дастъ ѻ҆блакъ и҆ м̾глꙋ междꙋ на́ми , и҆ ме́ждꙋ е҆гѷп̾тѧны , и҆ наведѐ на́ нѧ мо́ре и҆ покры̀ ѧ҆̀ . и҆ видѣ́ста ѻ҆́чи наши е҆лѝко сътвори г҃ь ꙁемлѝ е҆гѷпеⷮстѣи , и҆ бѣсте въ пꙋсты́ни дн҃и мно́ги · И҆ приведохъ в҄ы въ ꙁе́млю а҆м̾морреи́скꙋ , живꙋщихъ ѻ҆бо́нꙋ странꙋ̀ і҆ѻрда́на . и҆ въполчишасѧ на́ вы , и҆ предахъ ѧ҆̀ в рꙋцѣ ва́ши , и҆ причасти́сте ꙁемлю и҆хъ . и҆ потребиⷯ ѧ҆̀ ѿ лица ва́шего · Посемъ въста̀ вала́къ сепфо́ровъ цр҃ь моа́вль , и҆ въполчисѧ проти́въ і҆и̑л҃ю . и҆ пославъ приꙁва̀ валаа́ма сн҃а воѻ҆́рова клѧ́ти васъ · И҆ не въсхотⷯѣ послꙋшати валаа́ма . и҆ блⷵвенїемъ блⷵвиⷯ в҄ы , и҆ ѿꙗ҆́хъ васъ ѿ рꙋ́кꙋ е҆го · Посе́мъ преидосте і҆ѻрда́нъ , и҆ прїидо́сте въ і҆е̑рихонъ . и҆ бишасѧ с вами живꙋщїи въ і҆е̑рихо́нѣ , и҆ фереꙁе́и хананеѝ хет̾ѳеи и҆ ам̾мор̾реѝ гергесеѝ и҆ е҆веи , и҆ е҆ѹ҆сеи . и҆ предахъ ѧ҆̀ въ рꙋцѣ ваши · И҆ посла̀ первѣе шершъни , и҆ ѿгна́ша ѿ лица̀ вашего дв҄а цр҃ѧ ам̾мор̾реиска . не ѻ҆рꙋжїеⷨ твоиⷨ , ниже лꙋ́комъ твоиⷨ · И҆ дахъ вамъ ꙁе́млю ѻ҆ не́иже не трꙋдистесѧ на не́и . и҆ гра́ды и҆́хже не съгради́сте , и҆ пребысте в них̾ · И҆ винограды и҆ масли́чїе , и҆́хъже не бѣ́сте насадили в҄ы ꙗ҆́сте ѧ҆̀ · И҆ нн҃ѣ ѹ҆бо́итесѧ г҃а и҆ слꙋжи́те е҆мꙋ правдо́ю і҆ и҆́стинною . и҆ ѿврьꙁите боги чюжⷣѧа и҆м̾же слꙋжи́ша ѿцы ва́ ҃ ши , ѻ҆бо́нꙋ странꙋ̀ рекѝ . и҆ въ е҆гѷптѣ , и҆ слꙋжи́те гв҃и · А҆́щеⷤ‍ⷷ неѹ҆го́дно ваⷨ слꙋжи́ти гв҃и , и҆ꙁбере́те са́ми себѣ дне́сь кое̑мꙋ слꙋжи́ти . а҆ще бого́мъ тѣм̾ и҆́маже слꙋжи́ша ѿц҃ы ва́ши , и҆же бы́ша ѻ҆бо́нꙋ странꙋ̀ рекѝ . и҆л҄и бого́мъ а҆м̾мор̾рѣ́искоⷨ въ ни́х̾же в҄ы живе́те на ꙁемлѝ и҆х̾ · Но̑ а҆́ꙁ же и҆ до́мъ мо́и слꙋжи́ти бꙋдеⷨ гв҃и , ꙗ҆́ко ст҃ъ е҆сть · И҆ ѿвѣща́в̾ше вс҄и лю́дїе и҆ рѣша , не бꙋди нам̾ ѻ҆ста́вити г҃а . ꙗ҆́коже слꙋжи́ти бого́мъ и҆́нѣм̾ · Гь҃ б҄о б҃ъ на́шъ се́и б҃ъ е҆сть се́и и҆ꙁведе на́съ и҆ ѿц҃ы на́ша ѿ ꙁемлѧ̀ е҆гѷпетъскїѧ . ѿ до́мꙋ рабо́тнаго и҆же сътворѝ преⷣ ѻ҆чи́ма на́шима чюдеса̀ ве́лїѧ . и҆ снабдѣ наⷵ въ все́мъ пꙋтѝ во́нже и҆до́хомъ , и҆ въ всѣ́хъ страна́хъ сквоѕѣ нѧ́же минꙋ́хомъ ра́ди е҆го · И҆ ѿгна̀ г҃ь вс҄ѧ ꙗ҆ꙁы́ки . і҆ аⷨмор̾рѣ́ѧ живꙋщаго въ то́и ꙁемлѝ ѿ лица̀ на́шего . н҄о и҆ мы̀ слꙋжимъ гв҃и , се́и б҄о е҆сть б҃ъ на́шъ · И҆ рече і҆сꙋ́съ къ лю́демъ не въꙁмо́жете слꙋжи́ти гв҃и б҃ꙋ ꙗ҆́ко б҃ъ ст҃ъ е҆сть . и҆ гнѣ́венъ е҆сть , не ѻ҆ста́виⷮ ва́мъ грѣ́хъ ва́шихъ и҆ беꙁако́нїи ва́шихъ · Є҆гда́ же ѻ҆ста́вите г҃а и҆ послꙋжите бого́мъ чю́ж̾димъ , и҆ пришеⷣ съкрꙋши́тъ и҆ потреби́т̾ ваⷵ , напослѣ́ди и҆́мже бл҃го сътворѝ ваⷨ · И҆ реко́ша вс҄и лю́дїе і҆сꙋсꙋ , н҄и . н҄о гв҃и слꙋ́жимъ · И҆ рече і҆сꙋсъ къ лю́демъ по́слꙋси в҄ы сами на́ сѧ , ꙗ҆́ко и҆ꙁбра́сте в҄ы слꙋжи́ти гв҃и само́мꙋ . и҆ реко́ша по́слꙋси м҄ы · И҆ нн҃ѣ ѿврь́ꙁите бо́ги чю́ждаѧ и҆же сꙋть въ ваⷵ и҆спра́вите срⷣца ва́ша къ г҃ꙋ б҃ꙋ і҆и̑л҃евꙋ · И҆ реко́ша вс҄и лю́дїе къ і҆сꙋсꙋ . гв҃и б҃ꙋ на́шемꙋ послꙋжимъ и҆ гласа е҆го послꙋшае̑мъ · И҆ ꙁавѣща̀ і҆сꙋсъ ꙁавѣтъ къ лю́демъ въ дн҃ь ѻ҆́нъ . и҆ да́сть и҆мъ ѻ҆правда́нїѧ и҆ сꙋ́дъ въ сихе́ме преⷣ хра́момъ г҃а б҃а і҆и̑л҃ева · И҆ въписа̀ і҆сꙋ́съ словеса̀ с҄и въ кни́ги ꙁако́на бж҃їѧ . и҆ вꙁѧ̀ ка́мень ве́лїи , и҆ поста́ви е҆го въ тереви́н̾ѳе , е҆же е҆сть преⷣ гм҃ъ · И҆ рече къ лю́демъ с҄е камень сїи да бꙋдетъ вам̾ въ свѣдѣ́нїе . ꙗ҆́ко се́и слы́ша вс҄е гл҃ан̾ное ѿ г҃а е҆ли́ко гл҃а къ ва́мъ дне́сь , и҆ с҄и да бꙋ́детъ въ свѣдѣ́нїе до кончи́ны дн҃їи , ꙗ҆́ко да не со́лжете гв҃и б҃ꙋ ва́шемꙋ · И҆ ѿпꙋстѝ і҆сꙋ́съ лю́ди кое̑го́ждо въ мѣ́ста своѧ̀ · И҆ слꙋжѝ і҆и̑л҃ь гв҃и , въ всѧ̀ дн҃и і҆сꙋсовы и҆ въ вс҄ѧ дн҃и ста́рецъ , и҆же пребы́ша вре́мѧ по і҆сꙋсѣ . и҆же ви́дѣша вс҄ѧ дѣ́ла гн҃ѧ е҆ли́ко сътворѝ въ і҆и̑л҃и · И҆ бы́сть по си́хъ , ѹ҆́спе і҆сꙋ́съ сн҃ъ навѷи̑н̾ раⷠ‍҇ гн҃ь , жи́въ лⷮѣ , р҃ , и҆ · И҆ погребо́ша е҆го въ предѣ́лехъ прича́стїѧ е҆го въ ѳамиасаха́ръ въ горѣ е҆фре́мли . ѿ сѣ́вера горы̀ гаа́совы · И҆ положи́ша та́мо с нимъ въ гро́бѣ . въ не́мже погребо́ша е҆го  , ножа̀ ка́меныѧ и҆́миже ѻ҆брѣ́ꙁа сн҃ы і҆и̑л҃евы в̾ галга́лѣхъ і҆сꙋсъ · Є҆гда̀ и҆ꙁведѐ и҆хъ и҆ꙁъ е҆гѷпта ꙗ҆́коже повелѣ г҃ь . и҆ т҄ꙋ сꙋтъ да́ждь до дне́сь · И҆ ко́сти і҆ѻ́сифовы и҆ꙁнесо́ша сн҃ове і҆и̑л҃еви и҆ꙁ̾ е҆гѷпта . и҆ въкопа́ша и҆хъ в̾ сихе́мⷯѣ въ ча́сти села̀ , и҆же притѧжа̀ і҆акоⷡ‍҇ ѿ ́ а҆м̾мор̾рѣи живꙋщїи в сихе́мѣхъ  . у҃ , си́клевъ сре́бра , и҆ быша сн҃омъ і҆ѻ́сифлимъ прича́стїемъ · И҆ быⷵ посе́мъ і҆ е҆леа̑ꙁа́ръ сн҃ъ а҆а̑ро́нь жрецъ сконча́сѧ . и҆ погребо́ша е҆го въ гава́дѣ финее́са сн҃а свое̑го , и҆же да́нъ быⷵ е҆мꙋ въ горѣ е҆фре́мовѣ · Въ то́и дн҃ь въꙁе́мши сн҃ове і҆и̑л҃евы ковче́г̾ бж҃їи ѻ҆бноша́хꙋ съ собо́ю , и҆ финїе́съ жре́чествова . въ е҆леа̑ꙁа́ра мѣ́сто ѿц҃а свое̑го до́н̾деже ѹ҆́мре . и҆ погребе́сѧ въ галаа́фѣ свое̑мъ · Сн҃ове же і҆и̑л҃евы ѿидо́ша ко́ждо въ мѣ́ста своѧ̀ и҆ въ сво́и граⷣ · И҆ чтѧ́хꙋ сн҃ове і҆и̑л҃евы . а҆старти́са , и҆ а҆старо́ѳа , бого́въ стра́ньскиⷯ и҆же ѻ҆́крⷵтъ и҆х̾ · И҆ преда́сть ѧ҆̀ г҃ь въ рꙋ́цѣ е҆хло́мовы цр҃ѧ моа́влѧ . и҆ съвлада́ше и҆ми лѣтъ , и҃і ·
Коне́цъ кни́гъ , і҆сꙋса сн҃а навѷи̑на . и҆ма́ть в̾ себѣ , Глⷡ‍҇а , к҃д · 
