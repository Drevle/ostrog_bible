КНИ́ГА И҆Ю҆ДИ́ЏЬ
Глаⷡ‍҇ , а҃ · Арфаѯа́тъ б҄о цр҃ь меⷣскїи ѻ҆бьѧ мно́ги ꙗ҆ꙁы́ки подъ црⷵтво свое И҆ то́и соꙁда̀ граⷣ си́лныи ѕѣ́ло , е҆гоже и҆менова̀ е҆к̾ваѳа́нисъ . ѿ ка́менїи четвероѹ҆го́лных̾ те́саныхъ сътворѝ стѣ́ны е҆го , въ высотꙋ лакотъ , о҃ , и҆ въ широтꙋ̀ лакоть , л҃ . столпы̀ же е҆го поста́ви въ высотꙋ̀ , ла́котъ , р҃ , четвероѹ҆го́лны б҄о иⷯ сътворѝ . простра́нъство же и҆хъ ѿ мѣста до мѣ́ста , к҃ , стꙋ́пенїи нога́ма  . поста́ви же вра́та е҆го ме́ждꙋ столпомъ · И҆ славѧ́шесѧ ꙗ҆ко си́лныи въ си́лꙋ во́и свои̑хъ , и҆ въ сла́вꙋ колесни́ць свои̑хъ · Въ лѣто б҄о в҃і , црⷵтва свое̑го . навходоносо́ръ цр҃ь а҆сѷрїискїи , и҆же црⷵтвова в ниневїѝ гра́дѣ вели́цѣмъ вое̑ва проти́вꙋ а҆рфаѯа́тꙋ · И҆ ѻ҆бъшеⷣ е҆го на́ поли вели́цѣ , и҆же и҆менꙋеⷮсѧ рагаⷡ‍҇ ѹ҆ рѣки е҆фрата , и҆ ти́гра , и҆ а҆досона , на́ поли е҆рїѻ́хъ цр҃ѧ̀ е҆ликорьска · Тогда̀ въꙁвышено е҆сть црⷵтво навходоносо́рово и҆ срⷣце е҆го въꙁнесесѧ ѕѣло , и҆ посла̀ къ всѣмъ и҆же ѻ҆бита́хꙋ в киликїѝ , и҆ въ дама́сцѣ , и҆ ливанѣ , и҆ къ ꙗ҆ꙁы́комъ и҆же сꙋть в̾ кармелїѧ и҆ кеда́рѣ , и҆ къ ѻ҆бита́телем̾ галиле́искимъ на́ поли вели́цѣ е҆ꙁдрелонѣ , и҆ къ всѣм̾ и҆же бѧхꙋ въ самарїѝ ѻ҆бо́нꙋ странꙋ̀ і҆ѻ҆рда́на , даже и҆ до і҆ерⷵли́ма , и҆ все́и ꙁемли е҆се́иско́и . до́ндеже прїидетъ до го́ръ е҆ѳїѻ́пъскихъ . къ тѣмъ же всѣмъ посла̀ послы̀ навходоносоръ цр҃ь а҆сѷрїискїи . и҆же вс҄и е҆дїнодꙋшно противи́шасѧ , и҆ ѿпꙋстиша и҆хъ пра́ꙁдны и҆ беⷥ чести ѿи̑до́ша · Тогда̀ раⷥгнѣ́васѧ навходоносоръ цр҃ь на всѝ ꙁемли тїи . ꙁаклѧ́сѧ престо́ломъ црⷵтва свое̑го , да м̾стиⷮсѧ ѿ всѣхъ стра́нъ си́хъ ·
Глаⷡ‍҇ , в҃ · Лѣта , г҃і , навходоносо́ра цр҃ѧ , к҃в дн҃е , мⷵца пр́ьваⷢ‍҇ · Бы́сть сло́во въ домꙋ̀ навходоносо́ра цр҃ѧ а҆сѷрїиска да м̾ститсѧ . и҆ воꙁва̀ всѣхъ старѣишинъ и҆ вое̑водъ и҆ꙁбра́нныхъ свои̑хъ . і҆ и҆мѣ с ни́ми та́инꙋ совѣта свое̑го , повѣда помышленїе своѐ в немъ быти . да повинитъ всю̀ ꙁемлю свое̑мꙋ црⷵтвꙋ , и҆ речен̾ное ѹ҆гоⷣно бы́сть всѣмъ · И҆ въꙁва̀ навходоносоръ цр҃ь ѻ҆лофе́рна нача́лника вое́мъ своиⷨ , и҆ рече е҆мꙋ · И҆ꙁыиди на всѣ црⷵтва ꙁапаⷣныѧ , проти́вꙋ сихъ наипаче и҆же ѹ҆ничижи́ша повеленїе мое . да не ѿпꙋ́ститъ ѻ҆́ко твое н҄и е҆ді́номꙋ црⷵтвꙋ , всѧкъ же граⷣ ѹ҆тверженъ покори́шъ мн҄ѣ · Тогда ѻ҆лофе́рнъ воꙁва вое̑во́ды и҆ правители людеи си́лы а҆сѷрїискїѧ . и҆ съчита мꙋжїи хра́брыхъ къ бра́ни ꙗ҆́коже повелѣ е҆мꙋ цр҃ь , ҂р҃ , и҆ ҂к҃ . пѣшецъ вои̑нникъ , и҆ ко́нникъ стрѣл̾цовъ , ҂в҃і · И҆ повелѣ преⷣи̑тѝ всемꙋ воиньствꙋ въ мно́жествѣ беꙁъ числа̀ вер̾блюⷣ . и҆ си́мъ ꙗ҆́же довлѣюⷮ во́и мно́жества пи́ща воло́въ и҆ ско́товъ , ста́да же ѻ҆́вчаѧ и҆́мже не бѣ числа̀ . ѻ҆би́лїе ѿ все́ѧ сѷрїѧ въ прохо́дъ свои ѹ҆гото́вати повелѣ , ꙁла́та б҄о и҆ сребра̀ ѿ до́мꙋ цр҃ева вꙁѧ̀ съ собою мно́го ѕѣ́ло . і҆ и҆ꙁы́де то́и и҆ вс҄е во́иньство съ колесни́цами и҆ конники и҆ съ стрѣлцы , и҆же покры́ша лице ꙁемли ꙗ҆́ко прꙋѕи · Є҆гда же преи̑де предѣ́лы а҆сѷрїискїѧ . прїидетъ къ вели́кимъ горамъ а҆́нге , и҆же сꙋть ѻ҆шꙋ́юю киликїѝ . і҆ и҆ꙁыиде въ всѧ̀ гра́ды иⷯ , и҆ ѻ҆бьѧ̀ вс҄ѧ ѻ҆держа́нїа · Раꙁрꙋши же граⷣ мелоѳитъ богаⷮ ѕѣло . и҆ плени́ же вс҄и сн҃ове ѳарси́съ . и҆ сн҃ве и҆ꙁмаи̑ли и҆же бѧхꙋ проти́вꙋ лица̀ пꙋсты́ни , и҆ къ ю́гꙋ ꙁемли хеллонъ . и҆ прешеⷣ е҆фра́тъ · И҆ прїиде въ месопота́мїю , и҆ съкрꙋши вс҄и гра́ды вели́цы и҆же бѧ́хꙋ т҄ꙋ ѿ пото́ка ма́мъврїиска , да́же прїиде къ мо́рю . и҆ ѻ҆бьѧ предѣлы и҆хъ ѿ киликїѧ даже до конца ꙗ҆ѳетъ и҆же сꙋть къ ю́гꙋ . и҆ꙁведе же всѣхъ сн҃овъ мадїамль , и҆ плѣнѝ вс҄е бога́тество и҆хъ . всⷯѣх же противлѧ́ющиⷯсѧ е҆мꙋ и҆ꙁбѝ мечеⷨ · И҆ посемъ прїиде на́ поле дама́ска въ дн҃и жа́твы , и҆ поⷤже сѣ́аннаѧ вс҄ѧ . всѣх же древъ и҆ винограⷣ повелѣ посещи . и҆ нападе страхъ е҆го на всѣхъ ѻ҆бита́ющихъ на́ ꙁемли ·
Глⷡ‍҇а , г҃ · Тогда́ же посла́ша мꙋжїе послы̀ своѧ ѿ всѣхъ гра́довъ и҆ предѣлъ , цр҃їе и҆ кнѧ́ѕи , сѷрїистїи , и҆ месопотамїи и҆ сѷрїи , сова́ла , и҆ ливїѧ , и҆ киликїѧ , и҆же пришеⷣши къ ѻ҆лофе́рнꙋ реко́ша . да преста́нетъ гнѣвъ твои и҆же е҆сть наⷣ на́ми . лꙋчше б҄о е҆сть да жи́ви сꙋщи слꙋжимъ навходоносо́рꙋ цр҃ю вели́комꙋ , и҆ поⷣрꙋчни бꙋдемъ тебѣ , нежели ѹ́мремъ со и҆мѣнїемъ нашимъ непокори́вшесѧ · Всѧ́къ градъ на́шъ и҆ дръжа́нїе , всѝ го́ры и҆ хлъми и҆ по́лѧ и҆ ста́дⷶ воло́въ и҆ ѻ҆ве́ць и коꙁло́въ , ко́нїи же и҆ вельблю́довъ , и҆ вс҄ѧ бога́тъства наша и҆ домоча́дцы преⷣ тобо́ю сꙋть , бꙋдⷮꙋ всѧ̀ по сꙋдꙋ твое̑мꙋ . та́коⷤ‍ⷷ и҆ мы и҆ сн҃ове наши рабѝ твоѝ е҆смы̀ . прїиди́ къ намъ господине ми́рне и҆ владѣи работою нашею ꙗ҆́ко годѣ т҄и е҆сть · Тогда̀ сошеⷣше ꙁ го́ръ в са́дники в си́лѣ вели́цѣ , и҆ ѻ҆бьѧ́тъ всѧкъ гра́дъ , и҆ всѧ̀ ѻ҆бита́ющаѧ на ꙁемли . ѿ всѧ́кого же гра́да вꙁѧ̀ себѣ помо́щниковъ мꙋжїи крѣпкиⷯ і҆ и҆ꙁбра́нныхъ къ бра́ни . толи́ко же стра́хъ велїи на страны̀ сїѧ нападѐ ꙗ҆́ко веѣмъ гра́домъ , ѻ҆бита́ющїи нача́лницы и҆ чⷵтни въкꙋпѣ съ гража́ны и҆ꙁыидо́ша въ срѣте́нїе е҆мꙋ на пꙋть . прїемлющи е҆го со вѣнцы̀ и҆ со свѣща́ми . въспѣва́ющи и҆ веселѧ́щесѧ в тим̾па́нѣхъ и҆ трꙋбаⷯ . сїѧ б҄о творѧ́щи сверѣпьства срⷣца е҆го ѹ҆кроти́ти воꙁмого́ша , ꙗ҆́же и҆ гра́ды и҆хъ раꙁорѝ , и҆ лѣсы̀ и҆хъ моли́твеныѧ посѣчѐ , ꙁаповѣда б҄о е҆мꙋ навходоносо́ръ цр҃ь . да всѣхъ бого́въ ꙁе́м̾скихъ и҆стреби́тъ , токмо да то́и са́мъ нарече́тсѧ бо́г̾ . и҆ ѿ тѣхъ роже́нїи и҆же ѻ҆лофе́рновѣ си́лѣ покорѧтсѧ . проходѧ́щи же сѷрїю сова́льскꙋю и҆ вс҄ю а҆п̾памїю , и҆ месопотамїю . прїиде къ и҆дꙋме́ѻⷨ в ꙁе́млю гаваѻ́тъскꙋ , и҆ пленѝ гра́ды и҆хъ , и҆ пребысть т҄ꙋ тридесѧть дн҃їи в ни́х же собра́ти повелѣ всѝ во́и си́лы свое́ѧ ·
Глⷡ‍҇а , д҃ · Тогда слы́шащи сїѧ сн҃ове і҆и̑л҃еви , и҆же ѻ҆бита́хꙋ въ ꙁемлѝ і҆ѹ́динѣ , ѹ҆страшишасѧ ѕѣло ѿ лица̀ е҆го . тре́петъ и҆ ѹ́жасъ нападѐ на ниⷯ . да не тоже сътвориⷮ і҆ерⷵлі́мꙋ и҆ цр҃кви гн҃и . и҆же сътвори прочимъ гра́домъ и҆ хра́момъ и҆хъ . и҆ посла́шⷶ по все́и самарїи ѻ҆́крⷵтъ даⷤ‍ⷷ до е҆ри́хона и҆ ѻ҆блего́ша вси връси го́ръ . и҆ стѣна́ми ѻ҆гради́ша ѹ́лицы и҆хъ . и҆ собра́ша ѻ҆би́лїѧ въ ѹ҆готованїе ѻ҆полъче́нїѧ · Сщ҃енъникъ же і҆елеа̑ки́мъ писа̀ къ всѣмъ , и҆же бѧ́хꙋ противꙋ е҆ꙁ̾дрело́на , и҆же е҆сть противъ по́лѧ вели́каго бли́ꙁъ дотаиⷨ , и҆ всѣмъ по кои́хъ пꙋть бы́ти можа́ше , да ѻ҆блѧгꙋтъ го́ры и҆́миже пꙋть бы́ти можа́ше къ і҆ерⷵлі́мꙋ . и҆ тꙋ̀ да стрегꙋтъ гдѣ тѣснота̀ пꙋть бы́ти можа́ше межⷣꙋ го́ръ . и҆ сътвори́ша та́ко сн҃ове і҆и̑л҃еви ꙗ҆́коⷤ‍ⷷ повелѣ и҆мъ сщ҃енникъ гн҃ь і҆елїакиⷨ . И҆ въꙁва̀ весь по́лкъ къ г҃ꙋ б҃ꙋ настоѧнїе вели́ко , и҆ смири́шасѧ дш҃ами свои́ми въ по́стѣ и҆ въ мл҃тваⷯ ѻ҆нѝ и҆ же́ны и҆хъ · И҆ ѻ҆блеко́шасѧ сщ҃енн̾ицы въ вре́тища , и҆ младе́нцы своѧ положи́ша на ꙁемлѝ противꙋ лица̀ хра́ма гн҃ѧ . и҆ ѻ҆лта́рь гн҃ь покриша вре́тищи . и҆ въꙁваша къ г҃ꙋ б҃ꙋ і҆и̑л҃евꙋ е҆ді́нодꙋшно , да не дадꙋтсѧ въ плѣнъ младенцы ихъ , и҆ же́ны и҆хъ въ раꙁдѣле́нїе , и҆ гра́ды иⷯ въ и҆стребле́нїе , и҆ ст҃аѧ и҆хъ въ ѻ҆скверне́нїе , да не да́ны бꙋдⷮꙋ въ порꙋганїе ꙗ҆ꙁы́коⷨ · Тогда е҆лїакиⷨ сщ҃енниⷦ‍҇ гн҃ь вели́кїи ѻ҆бъхожда́ше весь лю́д̾ і҆и̑л҃ьскїи , и҆ гл҃а иⷨ рекꙋщи · Вѣсте ꙗ҆́ко ѹ҆слы́шиⷮ г҃ь б҃ъ мл҃твы ва́ша , а҆ще живꙋще пребꙋдете въ по́стѣ , и҆ въ мл҃твахъ преⷣ гм҃ъ . и҆ памѧтъствова́ти и҆́мате моѷсїа раба̀ гн҃ѧ , и҆же лю́ди а҆м̾мали́тьстїи надѣю́щисѧ въ си́лѣ свое́и , и҆ ѻ҆ вельмо́жъствѣ свое̑мъ , и҆ ѻ҆ во́ехъ свои̑хъ , и҆ ѻ҆ щи́тѣхъ свои̑хъ , и҆ ѻ҆ колесни́цаⷯ свои̑хъ , и҆ ѻ҆ вса́дницѣхъ свои̑хъ , не желѣꙁомъ ѻ҆плъча́ющи , н҄о моли́твами ст҃ыми свои̑ми молѧ́щисѧ ѻ҆долѣлъ . та́ко да бꙋдꙋтъ всѝ вра́ꙁи і҆и̑л҃еви , а҆́ще прилежите в тоⷨ дѣлѣ чт҄о нача́сте . сего ради б҄о ѹ҆че́нїемъ е҆го молѧ́щисѧ пребыва́хꙋ преⷣ лицеⷨ гн҃имъ . такоже и҆ тїи и҆же жрътвꙋ приношахꙋ г҃ꙋ б҃ꙋ , препоꙗ҆́саны въ вре́тища приноша́хꙋ жрътвꙋ гн҃ю , и҆ посы́паша пе́пеломъ на главы своѧ . и҆ всѣмъ срⷣцем̾ своиⷨ молѧ́хꙋ г҃а б҃а , да посети́тъ лю́ди своѧ і҆и̑л҃ѧ ·
Глⷡ‍҇а , е҃ · Въꙁвѣще́но же бы́сть ѻ҆лофе́рнꙋ нача́лникꙋ во́и а҆сѷрїискиⷯ . и҆же сн҃ове і҆и̑л҃еви ѹ҆гото́вахꙋсѧ на сꙋпротивленїе на горах̾ пꙋтїе ѻ҆блего́ша . и҆ ꙗ҆́ростїю ѕѣло раꙁгорѣсѧ , въ ꙗ҆́рости вели́цѣ · И҆ въꙁва̀ всѧ̀ кн҃ѕѧ моа́влѧ , и҆ вое̑воды аⷨмони́тьстїи . и҆ рече и҆мъ . р̾цѣте м҄и чт҄о е҆сть лю́дїе сїи . и҆же гора́ми ѻ҆бладаюⷮ , и҆л҄и и҆же , и҆ каковы и҆ коли́ки сꙋть гра́ды и҆хъ , и҆ какова̀ е҆сть си́ла иⷯ и҆л҄и кое бꙋдетъ мно́жество и҆хъ , и҆л҄и кто̀ цр҃ь во́евъ и҆хъ , чесо ради выше всѣхъ и҆же ѻ҆бъдержа́тъ въсто́къ сїи . погръдѣша на́ми и҆ не и҆ꙁыидо́ша въ срѣте́нїе на́мъ да воспрїимꙋтъ насъ с миромъ · Тогⷣа а҆хїѻ́ръ вое̑вода всѣмъ сн҃омъ а҆м̾мо́нимъ ѿвѣща̀ , и҆ рече , а҆ще въсхо́щеши слы́шати господи́не мои рекꙋ и҆́стиннꙋ преⷣ тобо́ю , ѻ҆ лю́дехъ сихъ и҆же на гора́хъ ѻ҆бита́ютъ . и҆ не и҆ꙁы́идетъ сло́во ло́жно ѿ ѹ́стъ моиⷯ , лю́дїе тїи ѿ колѣна хаⷧ‍҇де́искⷶ сꙋть . тїи пре́жде въ месопота́мїи ѻ҆бита́ша . ꙗ҆ко не хотѣша послѣдовати бого́мъ ѿц҃ъ свои̑хъ , и҆же ѻ҆бита́ша в ꙁемлѝ халдѣистѣи , ѻ҆ставлѧ́ющи б҄о чи́ны ѿц҃ъ свои̑хъ и҆же при мно́жествѣ бого́въ бы́ша , н҄о е҆ді́наго б҃а нбⷵнаго что́ша . и҆же повелѣ и҆мъ да и҆ꙁы́идꙋтъ ѿтꙋдꙋ и҆ ѻ҆бита́ютъ въ хара́нѣ · Є҆гда́ же бысть гла́дъ по все́и ꙁемлѝ тои . и҆до́ша въ е҆гѷпетъ . таможе по четыриста лѣтехъ тако ѹ҆мно́жени сꙋть , и҆же множество иⷯ не можаше сочте́но бы́ти · Є҆гда́ же ѻ҆тѧгча́ше и҆хъ цр҃ь е҆гѷпетъскїи работою , въ соꙁида́нїи гра́довъ своиⷯ съ бла́та и҆ пли́нѳы  · И҆ въꙁва́ша къ г҃ꙋ б҃ꙋ свое̑мꙋ , сїи же пораꙁѝ всю̀ ꙁе́млю е҆гѷпет̾скꙋю ꙗ҆́ꙁвами раꙁли́чными . Є҆гда́ же и҆ꙁнга́ша и҆хъ е҆гѷптѧне ѿ себе , и҆ преста̀ ꙗ҆́ꙁва ѿ нихъ , и҆ паки и҆хъ въсхотѣ пои̑мати , и҆ къ свое́и работѣ ѻ҆брати́ти . бѣжа́щимъ же и҆мъ б҃ъ нбⷵныи мо́ре раꙁдѣлѝ та́ко , сюдꙋ и҆ сю́дꙋ и҆ во́ды ꙗ҆́ко стѣны ста́ша . ѻ҆ни́ же прои̑до́шⷶ по́ сꙋхꙋ посредѣ , мо́рѧ · Є҆гда́ же постиꙁа́хꙋ и҆хъ е҆гѷптѧне беꙁъчи́слено мно́жество во́и , и҆ та́ко покры̀ и҆хъ вода̀ , и҆же не ѻ҆ста̀ ѿ ниⷯ ни е҆ді́нъ , и҆же дѣло послѣднимъ въꙁвѣсти́ти . и҆ е҆гда же прои̑до́ша море чрьмное , и҆ внидо́ша въ пꙋсты́ню горы̀ сѷна́и , в ни́хже никогдаже чл҃къ ѻ҆бита́ти въꙁмо́же . ни сн҃ъ чл҃ческїи когда тамо почѝ . і҆ и҆сто́чники горкы̀ ѹ҆слаже́ни сꙋть и҆мъ на пи́тїе , и҆ по лѣтехъ четыредесѧ́техъ бра́шно съ нб҃си и҆мѣша . и҆ гдѣ къгда и҆до́ша беꙁ лꙋка и҆ стрⷧ‍҇ѣ беꙁ̾ щи́та и҆ меча̀ . б҃ъ и҆хъ ѻ҆плъча̀ и҆ ѻ҆долѣва́ше , и҆ не бѣ противлѧ́ю̑щагосѧ и҆мъ · То́кмо когда ѿстꙋпи́ша ѿ слꙋжбы г҃а б҃а свое̑го , и҆ коль кра́тъ поклони́шасѧ бого́мъ чю́ждимъ , ра́ꙁвѣ б҃а свое̑го , преда́ни сꙋть въ плѣнъ и҆ в поноше́нїе , ꙗ҆́коже пока́ѧшасѧ и҆же ѿстꙋпи́ша ѿ слꙋжбы г҃а б҃а свое̑го , дадѐ и҆мъ б҃ъ нбⷵныи крѣпость въ ѻ҆долѣнїе , паки же ханане́ѧ цр҃ѧ , и҆ евꙋсе́ѧ , и҆ фереꙁе́ѧ , и҆ хетѳе́ѧ , и҆ е҆ве́ѧ , и҆ а҆мъморе́ѧ , и҆ всѣхъ силныхъ въ е҆сево́нѣ ѻ҆долѣша , и҆ ꙁе́млю и҆хъ и҆ гра́ды и҆хъ ѻ҆дръжа́ша , и҆ даже доколѣ не съгрѣши́ша преⷣ бм҃ъ своиⷨ бы́ша с̾ си́ми бл҃гаѧ . б҃ъ б҄о и҆хъ ненави́дитъ беꙁако́нїѧ , и҆же и҆ прежⷣе тѣхъ лѣтъ е҆гда̀ ѿстꙋпи́ша ѿ пꙋтѝ ꙗ҆́же дадѐ и҆мъ б҃ъ , е҆же ходи́ти в не́мъ . и҆ потребле́ни быша плѣне́нїемъ ѿ мно́гихъ ꙗ҆ꙁы́къ , и҆ мно́ꙁи ю҆́ꙁницы и҆ꙁведе́ни сꙋть в ꙁе́млю не свою · Нн҃ѣ же въꙁврати́шасѧ к̾ г҃ꙋ б҃ꙋ свое̑мꙋ ѿ расточе́нїѧ , ꙗ҆́же расточе́ни бы́ша и҆ съе̑дини́шасѧ въ е҆дин̾ство , и҆ въꙁы́идо́ша на го́ры сїѧ всѧ̀ . и҆ па́ки владѣ́ютъ і҆ерⷵлі́моⷨ гдѣ сꙋть ст҃аѧ ст҃ыⷯ · Сего ра́ди господине мои въꙁыщѝ а҆ще е҆сть каѧ беꙁаконїѧ и҆хъ преⷣ бм҃ъ и҆хъ . вꙁы́идемъ к нимъ . ꙗ҆́ко предаю́щи предасть и҆хъ б҃ъ тебѣ . и҆ бꙋдꙋтъ повинни поⷣ и́го си́лѣ твое́и · А҆ще л҄и не съгрѣши́ша лю́дїе сїи преⷣ гм҃ъ бм҃ъ свои̑мъ , не мо́жемъ проти́витисѧ и҆мъ . ꙗ҆ко г҃ь б҃ъ ꙁащи́титъ и҆хъ , и҆ бꙋдемъ в поноше́нїе всеѧ ꙁемлѝ · И҆ бы́сть е҆гда̀ преста̀ гл҃ати а҆хїѻ́ръ словеса̀ сїѧ , и҆ раꙁ̾гнѣвашасѧ всѝ вельмо́жи ѻ҆лофе́рновы . и҆ помышлѧ́хꙋ ѹ҆би́ти е҆го рекꙋщи дрꙋгъ къ дрꙋгꙋ . кто̀ е҆сть се́и и҆же гл҃етъ да сн҃ове і҆и̑л҃еви могꙋщи проти́витисѧ цр҃ю навходоносо́рꙋ и҆ во́емъ е҆го · Чл҃цы беꙁъѻ҆рꙋжни и҆ беꙁъси́лнїи неѹ҆че́ни бра́немъ . да поꙁна́етъ а҆хїѻръ , ꙗ҆́ко ѹ҆слав̾ствꙋ́етъ нами · Въꙁы́идеⷨ на го́ры , и҆ е҆гда по́имани бꙋдꙋтъ си́лнїи и҆хъ тогда̀ и҆ ѻ́нъ с ними же мечемъ прободенъ бꙋдетъ . да вѣдѧтъ всѝ ꙗ҆ꙁы́цы ꙗ҆́ко навходоносо́р̾ бо́гъ ꙁемлѝ е҆сть , и҆ кро́мѣ того нѣсть и҆́ного ·
Глⷡ‍҇а , ѕ҃ · Бы́сть же е҆гда̀ преста̀ гл҃ати . раꙁгнѣ́васѧ ѻ҆лофе́рнъ ꙗ҆́ростїю ве́лїею ѕѣ́ло , рече къ а҆хїѻ́рꙋ . ꙗ҆́ко пррⷪ‍҇чествоваⷧ‍҇ е҆си намъ рекꙋщи и҆же лю́ди і҆и̑л҃евы ꙁащитѧ́тсѧ ѿ б҃а свое̑го . а҆ꙁъ покажꙋ тебѣ , ꙗ҆́ко нѣ́сть б҃ъ то́кмо навходоносо́ръ . е҆гда̀ побїемъ и҆хъ всѣхъ ꙗ҆́ко чл҃ка е҆ді́наго · Тогда̀ и҆ т҄ы с ними , а҆сѷрїискимъ мече́мъ поги́бнеши , и҆ ве́сь і҆и̑л҃ь с тобо́ю погꙋбле́нїемъ расточа́тсѧ · И҆ поꙁна́еши ꙗ҆́ко навходоносо́ръ г҃ь е҆сть все́и ꙁемлѝ . е҆гда ме́чь воѧ мое̑го про́идеⷮ срⷣце твое , и҆ прободе́нъ паде́ши , междꙋ ꙗ҆́ꙁвеныхъ людїи і҆и̑л҃ьтьскиⷯ . и҆ не въста́неши бо́ле до́ндеже и҆стреби́шисѧ с ни́ми · Па́ки же а҆ще пррⷪ‍҇чество твое и҆́стинно ча́еши не и҆ꙁмѣни́тсѧ лице твое , и҆ блѣ́дость и҆же ѻ҆́браꙁъ твои въꙁдержи́тъ ѿидеⷮ ѿ тебе , а҆ще словеса̀ моѧ̀ сїа мни́ши и҆спо́лнитисѧ не мо́гꙋтъ · И҆ поꙁна́еши и҆же вкꙋ́пѣ с ни́ми сїа и҆скꙋси́ши . ꙁанѐ ѿ сего ча́са тѣмъ лю́демъ съдрꙋжи́шисѧ . да когда̀ досто́ины мое̑го меча̀ мꙋ́ки въспрїе́млютъ , тогда̀ и҆ т҄ы вкꙋ́пѣ м̾ще́ніеⷨ да поⷣлежи́ши · Тогда̀ повелѣ ѻ҆лофе́рнъ рабо́мъ свои̑мъ да пои̑маютъ а҆хїѻ́ра , и҆ ведꙋтъ е҆го въ́ градъ веѳꙋлїю , и҆ предадꙋтъ е҆го в рꙋ́ки сн҃овомъ і҆и̑л҃евыⷨ · И҆ вꙁѧ́ша е҆го рабѝ ѻ҆лофе́рновы , и҆до́ша чреꙁъ по́ле · И҆ е҆гда же когда̀ приближа́хꙋсѧ къ гора́мъ , и҆ꙁыидо́ша проти́въ и҆хъ пра́щницы · Тїи же ѹ҆клонѧ́ющисѧ на страны горы̀ , и҆ привѧꙁа́ша а҆хїѻ́ра къ дре́вꙋ рꙋка́ма и҆ нога́ма , и҆ та́ко свѧ́ꙁана ѿ ве́рвиць ѻ҆ста́виша е҆го , и҆ ѻ҆брати́шасѧ къ господи́нꙋ свое̑мꙋ · Сн҃ове же і҆и̑л҃еви и҆сходѧ́ще ѿ веѳꙋлїа , прїидо́ша къ немꙋ , и҆ раꙁрѣши́вше е҆го приведо́ша въ веѳꙋлїю , и҆ поста́виша е҆го посреⷣ‍ꙵ людїи въпраша́ющи . чт҄о е҆сть ве́щь сїа и҆же свѧ́ꙁана а҆сѷрїане ѻ҆ста́виша т҄ѧ · Въ дн҃ехъ сихъ бѧ́хꙋ т҄ꙋ нача́лницы , і҆ѻ҆сїѧ сн҃ъ ми́хоⷡ‍҇ , ѿ колѣ́на симеѻ́нова , и҆ хармїа и҆же и҆менованъ гоѳонїель , посредѣ ста́рецъ и҆ посредѣ всѣхъ людїи · А҆хїѻ́ръ повѣ́да вс҄ѧ и҆же ѿ ѻ҆лофе́рна въпрошенъ быⷵ , и҆ ка́ко лю́дїе ѻ҆лофе́рновы хотѧ́хꙋ того ради словесѝ ѹ҆би́ти е҆го , і҆ и́м̾же ѻ҆́браꙁомъ то́и ѻ҆лофе́рнъ раꙁгнѣ́васѧ , повелѣ е҆го сеѧ ра́ди вины преда́ти лю́демъ і҆и̑л҃ьтьскимъ . да е҆гда̀ ѻ҆долѣ́етъ сн҃овоⷨ і҆ил҃евоⷨ . тогда̀ и҆ менѐ а҆хїѻ́ра раꙁли́чными повелѣ погꙋби́ти мꙋ́ками , сего ра́ди и҆же реко́хъ , б҃ъ нбⷵныи ꙁащити́тель и҆хъ е҆сть · Є҆гда же а҆хїѻ́ръ вс҄ѧ сїѧ въꙁвѣсти , ве́сь по́лкъ па́дъ на лицѐ кла́нѧющесѧ г҃ꙋ б҃ꙋ , и҆ ѻ́бщимъ скорбѣ́нїемъ и҆ пла́чемъ е҆ді́нодꙋшно мл҃твы своѧ̀ г҃ꙋ б҃ꙋ въꙁлїа́ша , гл҃ющи · Ги҃ б҃е нб҃си и҆ ꙁеⷨлѝ ѹ҆ꙁрѝ горды́ню и҆хъ , и҆ при́ꙁри на на́ше смире́нїе , и҆ лицѐ ст҃ымъ твоиⷨ воньмѝ , и҆ ꙗ҆́ви ꙗ҆́ко не ѻ҆ста́виши надѣ́ющихсѧ на́ тѧ , а҆ смирѝ надѣ́ющихсѧ ѻ҆ себѣ и҆ ѿ свое́ѧ си́лы славѧщисѧ · Сконча́ша б҄о плаⷱ‍҇ и҆ мл҃твꙋ и҆же ве́сь дн҃ь моли́шасѧ , и҆ ѹ҆тѣшиша а҆хїѻ́ра рекꙋщи . б҃ъ ѿц҃ъ на́шиⷯ е҆гоже т҄ы си́лꙋ проповѣ́да , то́и тебѣ сїѧ да́сть въꙁдаѧ́нїѧ , да и҆хъ на́ипаче т҄ы погибель ѹ҆́ꙁриши · Є҆гда б҄о г҃ь б҃ъ на́шъ вда́сть сїю свободꙋ рабо́мъ свои̑мъ , бꙋ́детъ и҆ с тобо́ю г҃ь б҃ъ и҆ посредѣ насъ , ꙗ҆́ко го́дѣ тебѣ , та́ко съ твои̑ми всѣми , и҆ живе́ши с на́ми · Тогда̀ ѻ҆сїѧ е҆гда̀ сконча́сѧ совѣтъ , прїѧ̀ е҆го в до́мъ свои , и҆ сътворѝ вече́рю ве́лїю , и҆ съꙁва́нымъ всѣмъ преꙁви́теромъ вкꙋ́пѣ , и҆споⷧ‍҇неномъ поще́нїемъ ѹ҆крѣпи́шасѧ · Посе́мъ па́ки съꙁва́ни вс҄и лю́дїе всю̀ но́щъ моли́шасѧ въкꙋ́пѣ просѧ́ще по́мощи ѿ г҃а б҃а і҆и̑л҃ева ·
Глⷡ‍҇а , ꙁ҃ · Ѡлофе́рнъ же въ дрꙋгїи дн҃ь ꙁаповѣ́да во́емъ свои̑мъ , да вꙁы́идꙋтъ проти́вꙋ веѳꙋлїѧ · Бѣша же пѣшец̾ бра́нныⷯ ҂р҃ , и҆ ҂к҃ . и҆ всаⷣниⷦ‍҇ , к҃҂в . кро́мѣ тⷯѣ мꙋжіи и҆же ѻ҆б̾ѧ́лъ плѣне́нїемъ , і҆ и҆ꙁведе́ни бѧ́хꙋ ѿ всⷯѣ предѣ́лъ и҆ ѿ гра́дъ ю҆́ноши всѧ́кїѧ вс҄и сїи ѹ҆готова́шасѧ въкꙋ́пѣ къ бра́ни проти́въ сн҃овомъ і҆и̑л҃евоⷨ , и҆ прїидо́ша по странѣ горы̀ да́же до верха̀ и҆же ꙁри́тъ на дотаи̑мъ , ѿ мѣста и҆же рече́тсѧ белма да́же до хел̾̾мо́на , и҆же е҆сть проти́вꙋ е҆ꙁдрелоⷩ‍҇ · Сн҃ове же і҆и̑л҃еви ꙗ҆́ко ви́дѣша мно́жество и҆хъ , падо́ша на ꙁемлѝ посыпа́ющїи пе́пелъ на главы̀ своѧ̀ , е҆ді́нодꙋшно молѧ́щисѧ . да г҃ь б҃ъ і҆и̑л҃евъ млⷵть свою̀ пока́жеⷮ на лю́дехъ своиⷯ · И҆ прїѧ́ша ѻ҆рꙋж́їѧ своѧ̀ бра́ннаѧ , сѣдо́ша по мѣ́стомъ и҆же тѣсноты пꙋтѧ̀ стеꙁѧ̀ и҆справлѧ́ютъ междꙋ гора́ми . и҆ бѧ́хꙋ стрегꙋще ве́сь дн҃ь и҆ но́щь · Тогда ѻ҆лофе́рнъ е҆гда̀ ѻ҆бы́иде ѻ҆́крⷵтъ гра́да , и҆ ѻ҆брѣте и҆сто́чникъ и҆же въꙁлїѧ́ше во́дꙋ вожде́нꙋ и҆хъ ѿ страны̀ ю҆́жески вн҄ѣ гра́да водѧшесѧ , и҆ повелѣ пресѣчи трꙋ́бы ѻ҆́ны и҆ми́же вода̀ хожда́ше . бѧ́хꙋ б҄о недале́че ѿ стѣ́нъ и҆ кла́дѧѕь ѿ ниⷯже та́ино ви́дѣны бы́ша че́рплюще во́дꙋ на прохлаже́нїе па́че не́же на питїе · Но сн҃ове а҆м̾мо́ни , и҆ моа́вли , пристꙋпи́ша къ ѻ҆лофе́рнꙋ рекꙋщи , сн҃ове і҆и̑л҃еви не в копїи , ни въ стрѣлаⷯ ѹ҆пова́ютъ , н҄о го́ры ꙁащища́ютъ и҆хъ . и҆ ѹ҆пасꙋть и҆хъ хо́лми , въ стремле́нїи поста́влени · Сего раⷣ‍ꙵ беꙁ̾ брани мо́жеши премощи иⷯ , поста́ви стра́жи ко кла́дѧѕеⷨ да не чр́ъплютъ ѿ ни́хъ воды̀ , беꙁ̾ меча̀ б҄о ѹ҆бїеши и҆хъ и҆бо ѹ҆трꙋже́ни сꙋть предадꙋтъ гра́дъ свои кое̑гоже мнѧⷮ и҆же не въꙁможемъ ѻ҆долѣти , ꙁанѐ и҆же на гора́хъ поста́вленъ · И҆ ѹ҆го́дна бы́сть словеса̀ с҄и преⷣ ѻ҆лофе́рноⷨ , и҆ преⷣ нача́лники е҆го . и҆ поста́ви ѻ҆́крестъ со́тницы по всѣмъ кла́дѧѕеⷨ · Сїа стра́жа , к҃ , дн҃їи , бы́сть и҆споⷧ‍҇нена , ѻ҆скꙋдѣша ѹ҆бо събра́нїѧ воⷣ всѣмъ ѻ҆бита́ющимъ веѳꙋлїи , та́ко да не бы́сть внꙋтри гра́да воды̀ ѿкꙋ́дꙋ насыти́тисѧ и҆ ни е҆ді́нъ дн҃ь , понѐ въ мѣ́рꙋ да́шесѧ лю́демъ вода̀ на всѧ́къ дн҃ь · Тогда̀ снидо́шасѧ къ ѻ҆сїи ю҆́ноши и҆ вс҄и мꙋж́и и҆ же́ны и҆ ѻ́троки вс҄и вкꙋ́пѣ е҆ді́ногла́сно реко́ша , сꙋ́дитъ г҃ь б҃ъ междꙋ на́ми и҆ тобо́ю , ꙗ҆́ко сътвори́лъ е҆си на наⷵ ѕла́ѧ , не хотѧ́щи гл҃ати ми́рнаѧ съ а҆сѷрїѧ́ны , и҆ того ра́ди преда̀ наⷵ б҃ъ в рꙋ́кꙋ и҆хъ · Тѣ́мже нѣсть и҆же помо́жетъ е҆гда̀ преⷣ ѻ҆чи́ма и҆хъ въ жа́ждѣ скончаеⷨсѧ , и҆ в погꙋбле́нїе вели́ко · И҆ нн҃ѣ събери́те всѣхъ и҆же въ́ градѣ сꙋть , да во́лею вс҄и предади́мсѧ лю́демъ ѻ҆лофе́рновымъ · Лꙋ́че е҆сть намъ да быхоⷨ сꙋще живи въ плѣне́нїи хвали́ли г҃а б҃а , неже ѹ҆́мремъ , и҆ бꙋ́демъ въ поноше́нїе всѣмъ лю́демъ , да не ви́димъ жены на́ша и҆ мла́денцы на́ша мр҃тви , преⷣ ѻ҆чи́ма на́шима · днⷵе въ свѣдѣтельство прїемлеⷨ нб҃о и҆ ꙁе́млю , и҆ б҃а ѿц҃ъ на́шиⷯ , и҆же м̾стиⷮсѧ намъ по грѣхомъ на́шимъ , да ѹ҆же преда́ите граⷣ в рꙋ́кꙋ во́емъ ѻ҆лофе́рновымъ , да бꙋ́детъ коне́цъ на́шъ кра́токъ въ ѹ҆стахъ меча̀ , и҆же дол̾ѕѣе сътвориⷮсѧ ѿ сꙋхоты жа́жⷣи · И҆ е҆гда̀ сїа реко́ша бы́сть пла́чь и҆ рыда́нїе ве́лїе въ лю́дехъ всѣхъ , по мно́ги ча́сы е҆ді́нымъ гла́сомъ въꙁопи́ша къ г҃ꙋ б҃ꙋ рекꙋщи . съгрѣши́хомъ съ ѿц҃ы на́шими , неправо дѣѧхомъ , и҆ беꙁ̾ꙁаконова́хомъ , Ты̑ г҃и и҆же кро́токъ е҆си поми́лꙋи наⷵ , и҆ въ твоеⷨ накаꙁа́нїи м̾сти беꙁако́нїѧ на́ша , и҆ не преда́и и҆сповѣдающихъ т҄ѧ , лю́демъ и҆же не вѣ́дѧтъ т҄ѧ . да не рекꙋтъ междꙋ ꙗ҆ꙁы́къ , гд̑ѣ е҆сть б҃ъ и҆хъ , и҆ е҆гда̀ тѣ́мъ во́племъ , и҆ тѣмъ пла́чемъ ѹ҆трꙋ́ждьшесѧ , ѻ҆слабле́ни молча́хꙋ , тогда̀ въста̀ ѻ҆сїѧ ѻ҆блїѧ́нъ слеꙁа́ми рече , ра́вни дш҃ею бꙋ́дите бра́тїе , е҆щѐ пѧти дн҃їи жде́мъ ѿ г҃а б҃а млрⷵдїѧ , да ꙗ҆́роⷵ свою̀ ѿсѣче́тъ , и҆ да́сть сла́вꙋ и҆мени свое̑мꙋ · А҆ще ли же по пѧти дн҃еⷯ не прїидетъ помощъ , сътвори́мъ сїа словеса̀ и҆же гл҃аста ·
Глⷡ‍҇а , и҃ · И бы́сть е҆гда̀ слы́ша сїѧ словеса̀ і҆ю̑ди́ѳъ в̾дови́ца , и҆же б҄ѣ дщи мера́рина , сн҃а и҆доѯова , сн҃а і҆ѻ́сифлѧ . сн҃а ѻсїина , сн҃а е҆лаи̑на , сн҃а и҆а̑мино́рова , сн҃а гедеѻ́нова , сн҃а раѳаи́мова , сн҃а а҆хи́това , сн҃а меⷧ‍҇хїева сн҃а е҆на́нова , сн҃а венаѳа́нова , сн҃а салаѳїи̑лева , сн҃а симеѻ́нова , сн҃а рꙋви́мова · И҆ мꙋж́ъ е҆ѧ̀ бы́сть манаси́съ , и҆же ѹ҆́мре въ дн҃и жа́твы ꙗ҆чме́нѧ · Настоѧ́ше б҄о наⷣ привѧꙁа́ющаѧ рꙋкоѧ́ти в по́ли . и҆ прїиде ꙁно́и на главꙋ̀ е҆го , и҆ ѹ҆́мре въ бетꙋлїи гра́дѣ свое̑мъ , и҆ погребе́нъ быⷵ т҄ꙋ съ ѿц҃ы свои̑ми · Бѣ же і҆ю̑ди́ѳъ ѻ҆ста̀ жена̀ е҆го вдови́цею ѹ҆же лѣта тр҄и и҆ мⷵць , ѕ҃ . и҆ на вы́ш̾ше до́мꙋ свое̑го сътвори́ла себѣ та́ино жили́ще , в не́м̾же съ ѻ҆трокови́цами свои̑ми ꙁатворе́на живѧ́ше · И҆ и҆мѣ́ющи на чре́слѣхъ свои̑хъ вре́тище , постѧ́шесѧ вс҄ѧ дн҃и живота̀ свое̑го , кро́мѣ сꙋбо́ты , и҆ новомѣ́сѧчїѧ . и҆ праꙁⷣниⷦ‍҇ до́мꙋ і҆и̑л҃ева · Бѣ же лѣ́па ѻ҆браꙁоⷨ ѕѣ́ло , е́иже мꙋ́жъ свои ѻ҆ста́вилъ бога́тьства мно́га , и҆ домоча́дцы ѹ҆мно́жены , и҆ ѻ҆держа́нїе , воло́въ и҆ ѻ҆вецъ и҆ ста́дъ мно́гихъ по́лна · И҆ б҄ѣ сїѧ въ все́мъ сла́вна , ꙗ҆́ко боѧ́шесѧ г҃а б҃а ѕѣ́ло . не бѣ и҆же кт҄о г҃леⷮ ѻ҆ не́и сло́во ѕл҄о · Сїѧ б҄о е҆гда̀ слы́ша ꙗ҆́ко ѻ҆сїа сщ҃енникъ ѻ҆бѣща̀ по пѧти дн҃ехъ преда́ти гра́дъ , и҆ посла̀ къ преꙁви́теромъ хабри и҆ харми . и҆ прїидо́ша къ не́и , и҆ рече и҆мъ , чт҄о е҆сть с҄е и҆же и҆ꙁво́ли и҆ѻ҆сїѧ , да предаⷵ граⷣ а҆сирїѻ҆мъ , а҆ще ли межⷣꙋ пѧти дн҃їи не прїидетъ вамъ по́мощь . и҆ кто е҆сте в҄ы и҆же и҆скꙋша́ете г҃а б҃а . и҆ нѣ́сть сїе сло́во и҆же млⷵть приꙁовеⷮ , н҄о на́ипаче ꙗ҆́рость въꙁ̾бꙋ́дитъ , и҆ гнѣ́въ вож̾же́т̾ · Положи́сте в҄ы вре́мѧ млⷵти гн҃ѧ , и к воли ва́шеи дн҃ь поста́вили е҆сте е҆мꙋ · Но̑ ꙗ҆́же тръпе́ливъ е҆сть г҃ь , сего ради пока́емсѧ того . и҆ ѿпꙋще́нїѧ е҆го и҆ꙁлїѧ́нїемъ сле́ꙁнымъ и҆спро́симъ . не м̾сти́тъ г҃ь б҃ъ та́ко ꙗ҆́ко чл҃къ , ни гнѣ́ваетсѧ ꙗ҆́ко сн҃ъ чл҃чь · И҆ сего ра́ди смири́мъ е҆мꙋ̀ дш҃и на́ши , и҆ дх҃омъ съкрꙋше́ннымъ и҆ смире́ннымъ слꙋжа́ще е҆мꙋ , речеⷨ же съ пла́чемъ г҃ꙋ б҃ꙋ , да по во́ли свое́и сътво́ритъ с на́ми млⷵть свою̀ . да ꙗ҆́ко съскорбле́но е҆сть срⷣце на́ше въ го́рдости и҆хъ , та́коже да на́шиⷨ смире́нїемъ ѹ҆тѣшимсѧ . ꙗ҆́ко нѣсмы послѣдовали грѣхꙋ ѿц҃ъ на́шиⷯ , и҆же ѻ҆ста́виша б҃а свое̑го , и҆ поклони́шасѧ богоⷨ чю́ждимъ · Є҆гоже ра́ди грѣха да́ни сꙋть въ погꙋбле́нїе меча̀ и҆ въ расхище́нїе , и҆ въ стыдѣ́нїе врагомъ свои̑мъ · Мы́ же и҆́ного б҃а не вѣмы кромѣ е҆го , по́ждемъ смире́нне ѹ҆тѣшенїѧ е҆го , и҆ въꙁы́щеⷮ кровь нашꙋ ѿ ꙗ҆ꙁвле́нїа вра́гъ на́шихъ . и҆ сми́ритъ вс҄и ꙗ҆ꙁы́цы , е҆ли́цы въста́ютъ на́ ны . и́ сътвори́тъ и҆хъ беꙁъ чести г҃ь б҃ъ на́шъ · И҆ нн҃ѣ бра́тїѧ в҄ы и҆же е҆сте преꙁви́тери въ лю́дехъ бж҃їихъ , на ваⷵ въꙁы́щⷮꙋсѧ дш҃а и҆хъ · Сего ради ва́шими прещенїи въꙁдви́гнете срⷣца и҆хъ , да въспомина́ютъ на и҆скꙋше́нїе ѿц҃ъ на́шихъ . и҆скꙋше́ни сꙋще и҆спра́вѧⷮ слꙋженїе г҃ꙋ б҃ꙋ свое̑мꙋ . воспомина́юще памѧⷮни быти на сїе ка́ко ѿц҃ъ наⷲ а҆враа́мъ и҆скꙋшенъ е҆сть · И҆ по мно́ѕⷯѣ скꙋшенїихъ дрꙋгъ бж҃їи нареⷱ‍҇сѧ Та́коже і҆саа́къ , і҆ и҆а́ковъ , и҆ моѷсїи и҆ вс҄и любѧ́щїи г҃а б҃а по мно́ѕѣхъ и҆скꙋшенїихъ и҆ꙁыидо́ша ѿ ми́ра въ вѣрѣ · Тїи же и҆же и҆скꙋшенїѧ не прїѧ́ша , съ стра́хомъ гн҃имъ , и҆ нетръпѣнїи свое̑мъ , в поношенїе роп̾танїе свое приноси́ли преⷣ гм҃ъ и҆стреблени сꙋть ѿ гꙋби́телѧ и҆ ѿ ꙁмїи погибо́ша · Сего ради и҆ м҄ы не м̾стиⷨсѧ сихъ ра́ди ве́щеи и҆хже тръпиⷨ . н҄о мнѧ́щи ꙁа грѣхи наши сїѧ стра́жⷣемъ и҆ боиⷨсѧ страда́нїа малѣ́иша сꙋть ꙗ҆́ꙁвы бж҃їѧ . и҆же прїидо́ша раби е҆го къ на́шемꙋ и҆справле́нїю , а҆ не погꙋбленїю . и҆ рече и҆ѻ҆сїѧ и҆ преꙁви́тери , вс҄ѧ и҆же гл҃ала е҆си и҆́стинна сꙋть . и҆ нѣсть въ словесѣхъ твоиⷯ н҄и е҆ді́но хꙋленїе · Нн҃ѣ б҄о моли ꙁа насъ , ꙗ҆́ко жена̀ ст҃а е҆си , и҆ бл҃гочестива . и҆ рече и҆мъ і҆ю̑ди́ѳъ , вѣсте б҄о ꙗ҆́ко ѿ б҃а сꙋть ꙗ҆́же рекоⷯ · Та́коже і҆ и҆скꙋси́те , ѿ́ бг҃а л҄и сꙋть сїѧ , ꙗ҆́же помы́слихъ сътвори́ти · И҆ моли́тесѧ да крѣпокъ сътвори́тъ г҃ь б҃ъ совѣтъ мо́и · Ста́ните в҄ы ѹ҆ ꙁабра́ла но́щи сеѧ , и҆ а́ꙁъ и҆ꙁыдꙋ съ а́брою мое́ю . и҆ моли́тесѧ , да ꙗ҆́ко рекли е҆сте , въ дн҃и пѧть да посѣтиⷮ г҃ь лю́ди своа і҆и̑л҃ѧ · Вы́ же не хо́щꙋ да пои҆́щете дѣа́нїе мое . и҆ доколѣ не ѿвѣща́ю ва́мъ ничт҄о и҆́но , сътвори́те то́кмо мл҃твꙋ ꙁа́ мѧ къ г҃ꙋ б҃ꙋ на́шемꙋ · И҆ рече к не́и ѻ҆сїѧ нача́лниⷦ‍҇ і҆ѹ҆де́и . и҆дѝ въ ми́ре , и҆ г҃ь бꙋдетъ с тобо́ю , въ ѿмщенїе вра́гомъ на́шимъ , и҆ ѻ҆браща́ющисѧ ѿи̑до́ша ѿ не́ѧ ·
Глⷡ‍҇а , ѳ҃ · Ѿше́д̾шимъ же и҆мъ тогда̀ вни́де і҆ю̑ди́ѳъ въ мл҃твениⷦ‍҇ свои . и҆ ѻ҆блече́сѧ въ вре́тище посы́па пе́пелъ на главꙋ̀ свою . и҆ падѐ ни́ць преⷣ гм҃ъ въпїѧше рекꙋщи . г҃и бж҃е ѿц҃а моеⷢ‍҇ симеѻ́на и҆же да́лъ е҆си е҆мꙋ ме́чь , въ ѻ҆тъм̾ще́нїе и҆ноплеме́нникомъ , и҆же растлители бы́ша въ ск̾ве́рности свое́и . и҆ ѻ҆бнажи́ша пло́ть дв҃ы въ стꙋдъ . и҆ да́лъ е҆си же́ны иⷯ въ плѣне́нїе . и҆ дще́ри и҆хъ в пои̑ма́нїе . и҆ весь плѣнъ на раꙁделе́нїе рабо́мъ твоиⷨ и҆же ревнова́ли ре́вность твою . помоꙁи́ ми молю́ тѧ г҃и бж҃е мои мнѣ вдови́цѣ . ты́ бо сътвори́лъ е҆си преⷤнѧѧ . і҆ и́на по тѣхъ помы́слилъ е҆си и҆ бы́сть сїе е҆же реклъ е҆си · Всѝ б҄о пꙋтїе твоѝ ѹ҆гото́вани сꙋть , и҆ твоѝ сꙋдбы̀ въ твое̑мъ провѣдѣнїи поста́вилъ е҆си . ѹ́ꙁри на станы̀ а҆сѷрїискїѧ нн҃ѣ · Ꙗ҆́коже нѣкогда при́ꙁрѣлъ е҆си на плъки е҆гѷпет̾скїѧ е҆гда̀ ꙁа рабы̀ твои́ми ѻ҆рꙋжнїи теча́хꙋ . надѣю́щисѧ в колесѣхъ и҆ въ ко́нницѣхъ свои̑хъ , и҆ въ множествѣ брани́телеи . н҄о при́ꙁрѣлъ е҆си на во́ѧ и҆хъ . и҆ тмы̀ ѹ҆медли́ша иⷯ , и҆ потопѝ и҆хъ бе́ꙁ̾дна , и҆ во́ды покры́ша и҆хъ · Тако да бꙋдꙋтъ и҆ тїи г҃и бж҃е . и҆же надѣ́ютсѧ на мно́жество своѐ , и҆ в колесѣхъ свои̑хъ . и҆ во вса́дницѣхъ и҆ въ стрѣла́хъ своиⷯ и҆ в сꙋлицахъ сла́вѧтсѧ · И҆ невѣ́дѧⷮ ꙗ҆́ко ты̀ е҆си г҃ь б҃ъ нашъ , и҆же сокрꙋши́ши бра́ни ѿ нача́ла , и҆ г҃ь ѹ҆бо и҆́мѧ е҆сть тебѣ · Въꙁъдви́гни мы́ш̾цꙋ твою̀ ꙗ҆ко ѿ нача́ла , и҆ съкрꙋши си́лꙋ и҆хъ в си́лѣ твое́и · да паде́тъ крѣпость и҆хъ въ гнѣвѣ твое̑мъ . и҆же ѻ҆бѣща́ютсѧ ѻ҆скверъни́ти ст҃аѧ твоѧ . и҆ погꙋби́ти ꙁавѣтъ и҆́мени твое̑го , и҆ ѿꙗ҆́ти мечем̾ свои̑мъ ро́гъ прⷵтла твое̑го . сътворѝ г҃и да мечемъ и҆́стовымъ е҆го , горды́нѧ ѿсѣче́тсѧ , и҆ да ѹ҆ло́витсѧ ѻ҆чи́ма свои́ма на́ мѧ . и҆ да ѹ҆ꙗ̑ꙁви́ши е҆го лѣ́пыми гл҃ъми ѹ́стъ мои̑хъ . да́и же м҄и въ срⷣци дръꙁнове́нїе , да ѹ҆ничижꙋ̀ того си́лꙋ , и҆ ѻ҆бращꙋ̀ е҆го . Бꙋдетъ б҄о сїе въ па́мѧть и҆́мени твое̑мꙋ , е҆гда рꙋка же́ньска ѹ҆бїетъ е҆го . нѣсть б҄о въ мно́жествѣ си́ла твоѧ г҃и , ни в ко́нехъ си́лныхъ во́лѧ твоѧ , ниⷤ‍ⷷ го́рдїи ѿ нача́ла ѹ҆годи́ша тебѣ . н҄о смире́ннїи и҆ кротцїи всегда̀ тебѣ ѹ҆годи́ша моле́нїеⷨ · Бж҃е нб҃семъ и҆ творче во́дъ . и҆ г҃и всего сътворе́нїѧ . ѹ҆слы́ши м҄ѧ бѣднꙋю молѧ́щꙋсѧ , и҆ твое́ѧ си́лныѧ млⷵти ча́ющи . въспомѧнѝ г҃и на ꙁавѣтъ твои . и҆ да́и слово въ ѹ҆ста̀ моѧ̀ , и҆ въ срⷣци мое̑мъ совѣтъ ѹ҆крѣпѝ , да до́мъ твои въ ст҃ыни пребываеⷮ . и҆ вс҄и ꙗ҆ꙁы́цы поꙁна́ютъ ꙗ҆́ко ты̀ е҆си б҃ъ е҆ді́нъ , и҆ нѣсть и҆́наго раꙁвѣ тебе ·
Глⷡ‍҇а , і҃ · Бы́сть же е҆гда преста̀ въпи́ти къ г҃ꙋ . въста̀ ѿ мѣста на не́м̾же лежа̀ просте́р̾та къ г҃ꙋ б҃ꙋ въꙁва́ же а҆́брꙋ свою . и҆сходѧщи въ до́мъ свои и҆ совлече с̾ себе вре́тище и҆ ѻ҆де́ждꙋ вдовства свое̑го и҆ ѹ҆мы̀ тѣло свое . и҆ пома́ꙁасѧ мастьми и҆ ми́ромъ бл҃говоннымъ , и҆ распростре вла́сы главы̀ свое́ѧ . и҆ наста́ви ми́трꙋ на главꙋ̀ свою . и҆ ѻ҆блечесѧ ѻ҆дѣа́нїеⷨ бл҃гостынѧ свое́ѧ , и҆ на но́ѕѣ своѝ плесници прїа и҆ нараⷨницꙋ швенꙋ цвѣтїеⷨ и҆ ѹ҆серѧꙁи и҆ перьстени и҆ всѣми красотами свои́ми ѹ҆краси́сѧ е́йже и҆ г҃ь даде красотꙋ . и҆ ꙗ҆́ко вс҄ѧ сїѧ сложенїѧ не ѿ похо́ти блⷣꙋства , н҄о ѿ преподо́бїѧ  · И҆ сего ради г҃ь съпоспѣшествова красотѣ еѧ̀ . да не то́щною красото́ю всѣмъ ѻ҆чесемъ ꙗ҆ви́тсѧ . и҆ въꙁложи на а́брꙋ ѻ҆трокови́цꙋ свою , лагвицꙋ вина́ и҆ сосꙋдъ і҆е̑ле́ѧ , и҆ крꙋпъ , и҆ смокви и҆ хлъбъ и҆ сы́ръ , і҆ и҆доста . е҆гда же прїидо́ста къ вра́томъ гра́да , и҆ ѻ҆брѣте ждꙋща і҆ѻсїю , и҆ преꙁви́теры граⷣски . ви́дѣвше ю҆̀ ѹ҆жасошасѧ дивѧ́щесѧ ѕѣло красотѣ еѧ̀ . ѻ҆баче ничтоⷤ‍ⷷ въпроси́ша ю҆̀ , н҄о пꙋсти́ша ю҆̀ проити рекꙋщи . б҃ъ ѿц҃ъ на́шихъ да дасть тебѣ блгⷣть . и҆ весь совѣтъ срⷣца твое̑го , свое́ю си́лою да ѹ҆крѣпиⷮ и҆ да славиⷮсѧ ѻ҆ тебѣ і҆ерⷵли́мъ , и҆ да бꙋ́детъ и҆мѧ твое в̾ числѣ прпⷣбныⷯ и҆ пра́веⷣныхъ · И҆ реко́ша вс҄и сꙋщїѝ т҄ꙋ е҆ді́ногла́сно . бꙋ́ди т҄о бꙋ́ди . і҆ю̑ди́ѳъ же молѧ́щисѧ г҃ꙋ б҃ꙋ прои̑де сквоѕѣ вра́та и҆ а́бра еѧ̀ · Бы́сть же е҆гда̀ схожда́ше съ горы̀ , слн҃цꙋ въсходѧ́щꙋ и҆ срѣтоша ю҆̀ стра́жи а҆сѷрїистїи . и҆ ꙗ҆́ша ю҆̀ рекꙋщи , ѿкꙋ́дꙋ грѧдеши и҆ ка́мо и҆де́ши . ѻ҆на́ же ѿвѣща дщ̑и е҆смь е҆врѣ́иска . сего ради и҆ꙁбѣгохъ ѿ лица̀ иⷯ , ꙗ҆́ко бꙋ́дꙋщаѧ прораꙁꙋмѣхъ ꙗ҆́ко дадꙋтсѧ ваⷨ въ плѣненїе · Того ра́ди и҆же ѹ҆ничижи́ша ваⷵ , не восхотѣша б҄о предатисѧ ва́мъ . дабы ѻ҆брѣли млⷵть преⷣ ѻ҆чи́ма ва́шима , и҆ мышлѧⷯ в но́щь сїю сама̀ въ себѣ рекꙋщи · И҆дꙋ̀ къ лицꙋ̀ кнѧ́ꙁѧ ѻ҆лофе́рна да скажꙋ е҆мꙋ таинаѧ и҆хъ . и҆ покажꙋ е҆мꙋ и҆́мже прих́одомъ мо́жетъ ѻ҆бъꙗ҆́ти и҆хъ . та́ко да не поги́бнеⷮ н҄и е҆ді́нъ ѿ во́и е҆го · И҆ е҆гда̀ ѹ҆слы́шахꙋ словеса̀ сїа смотрѧхꙋ лица̀ еѧ̀ , и҆ б҄ѣ ѻ҆чи́ма иⷯ ди́вно . и҆ чюдѧ́хꙋсѧ красотѣ еѧ̀ ѕѣло . и҆ реко́ша к не́и , съхрани́ла е҆си живо́тъ свои сего ради ꙗ҆ко си́цевъ ѻ҆брѣла е҆си совѣтъ , да и҆́деши къ господи́нꙋ на́шемꙋ · И҆ сїѧ вѣждь ꙗ҆ко е҆гда̀ преⷣста́неши преⷣ ни́мъ бл҃го тебѣ бꙋ́детъ , и҆ бꙋ́деши любеꙁнѣиши въ срⷣцы е҆го · Ведо́ша же еѧ̀ къ станꙋ ѻ҆лоферновꙋ . и҆ е҆гда̀ вни́де преⷣ лице е҆го , а҆́бїе ѹ҆ꙗ̑ꙁви́сѧ ѻ҆лофернъ видѣнїем̾ · Реко́ша же к не́мꙋ ѻ҆́троцы е҆го , кт҄о ѹ҆ничижиⷮ лю́ди е҆врѣ́иски и҆же та́ки кра́сны же́ны и҆мѣ́ютъ . да ка́ко не воꙁмо́жемъ ѻ҆полча́тисѧ проти́вꙋ иⷯ · Ви́дѧщиⷤ‍ⷷ і҆ю̑диⷴ‍҇ ѻ҆лофе́рна сѣдѧ́щи поⷣ ꙁавѣсою и҆же бы́сть ѿ перфи́ры и҆ ꙁла́та і҆ и҆ꙁмⷶрагда и҆ ка́менїемъ драгимъ сплетена . и въꙁрѣвше въ лице е҆го и҆ поклони́сѧ е҆мꙋ паⷣши на́ ꙁемлю . и҆ въꙁдвиго́ша ю҆̀ рабѝ ѻ҆лоферновы по повелѣнїю господи́на свое̑го · Глаⷡ‍҇ , а҃і · Тогда̀ ѻ҆лофернъ рече ко і҆юди́ѳѣ , ра́достна бꙋ́ди дш҃ею и҆ не ѹ҆жасаисѧ въ срⷣци твоеⷨ ꙗ҆́ко а҆́ꙁъ никогда́же поби́хъ мꙋ́жа и҆же хотѧ́ше слꙋжи́ти навходоносо́рꙋ цр҃ю · А҆́ще не бы̀ лю́дїе твоѝ ѹ҆ничи́жиша менѐ , не въꙁдви́гнꙋлъ б҄ы копїѧ мое́го на ни́хъ · Нн҃ѣ же рци м҄и кое́ѧ ра́ди вины ѿи́де ѿ ни́хъ , и҆ ѹ҆годно тебѣ да прїидеши к на́мъ · И҆ реⷱ‍҇ е҆мꙋ і҆ю̑диⷴ‍҇ прїими словеса̀ рабы́нѧ твое́ѧ господи́не мо́и . ꙗ҆́ко а҆ще сътвори́ши по словесеⷨ рабы́нѧ твое́ѧ , и҆ г҃ь б҃ъ сътвориⷮ съвръше́нно дѣло с тобо́ю . жи́въ е҆сть вои̑стин̾нꙋ навходоносор̾ цр҃ь ꙁе́мъскїи , и҆ живеⷮ си́ла е҆го и҆же е҆сть въ тебѣ къ ѿм̾щенїю всѣмъ лю́демъ лꙋка́вымъ · Ꙗ҆́ко не тоⷦ‍҇мо чл҃ци послꙋжа́тъ е҆мꙋ тебе ради . н҄о и҆ ѕвѣрїе польстїи послꙋшаюⷮ е҆го · Въꙁвѣсти б҄о сѧ мꙋ́дрость твоа всⷨѣ ꙗꙁы́комъ , и҆ просла́висѧ въ все́и вселеннѣи ꙗ҆́ко ты е҆ді́нъ бл҃гъ и҆ си́ленъ въ всемъ црⷵтвѣ е҆го , и҆ накаꙁа́нїе твое всѣмъ вла́стемъ проповѣдаеⷮсѧ , и҆ не пота́итсѧ чт҄о гл҃алъ е҆сть а҆хїѻ́рꙋ , ни́же т҄о вѣстьсѧ чт҄о е҆мꙋ повелѣлъ е҆си сътвори́ти . вѣсть б҄о г҃ь б҃ъ на́шъ и҆же прогнѣва́хомъ и҆̀ въ грѣсѣхъ на́шихъ , и҆же гл҃аше прⷪ‍҇рки свои̑ми к лю́демъ , да́ предасть и҆хъ в рꙋки врагомъ ꙁа грѣхи и҆хъ · и҆ ꙗ҆́ко ꙁна́ютъ сн҃ове і҆и̑л҃еви и҆же прогнѣва́ша г҃а б҃а свое̑го · Сего ради стра́хъ твои на ни́хъ е҆сть , и҆ наипа́че паки гла́дъ тръпѧ́тъ , и҆ ꙁа ѻ҆скꙋденїе же воⷣныа , ради жа́жды съ ме́рътвыми съчета́ютъсѧ · Па́ки и҆ сїѧ совѣтꙋ́ютъ да ѹ҆бїютъ ско́ты своѧ , и҆ пїютъ кро́вь и҆хъ , и҆ ст҃аѧ г҃а б҃а свое̑го и҆же ꙁаповѣ́да не ѻ҆сѧꙁа́ти , пшени́цы вина̀ і҆ еле́ѧ и҆ сїѧ помы́слиша воꙁда́ти , и҆ хотѧⷮ раꙁдаѧ́ти въ снѣдь , и҆хже ни рꙋками бы сѧ и҆мѣли ѻ҆сѧꙁа́ти · Сего ради ꙗ҆́ко сїѧ творитъ , и҆́стин̾но е҆сть да в̾ погꙋбле́нїе дадꙋтсѧ . и҆же а҆ꙁъ раба̀ твоѧ поꙁна́ющи и҆ꙁбѣго́х̾ ѿ нихъ , и҆ посла́ мѧ г҃ь б҃ъ сїѧ тебѣ въꙁвѣсти́ти · А҆́ꙁъ б҄о раба̀ твоа молю́сѧ г҃ꙋ б҃ꙋ и҆ нн҃ѣ сꙋще прⷣе тобо́ю , да и҆ꙁы́идетъ раба̀ твоѧ и҆ помо́лиⷮсѧ г҃ꙋ б҃ꙋ , и҆ речѐ мн҄ѣ . е҆гда̀ въꙁда́сть и҆мъ ꙁа грѣхѝ и҆хъ , и҆ прише́дши въꙁвѣщꙋ̀ тебѣ · Тако да а́ꙁъ приведꙋ̀ тебе посредѣ і҆ерⷵли́ма , і҆ и́маши вс҄и лю́ди і҆и̑л҃евы ꙗ҆́ко ѻ҆́вцы , и҆хже нѣсть па́стырѧ . и҆ не ла́етъ ни е҆діⷩ‍҇ пе́съ противꙋ тебе , ꙗ҆́ко сїѧ мн҄ѣ речена сꙋть по провидѣнїю бж҃їю · И҆ ꙗ҆ко раꙁгнѣ́васѧ на нихъ г҃ь б҃ъ иⷯ , сего ради по́слана е҆смь въꙁвѣсти́ти тебѣ · Ѹ҆го́дны же всѧ̀ словеса̀ сїа предъ ѻ҆лофе́рномъ и҆ ѻ́троки е҆го , и҆ дивѧ́хꙋсѧ премꙋдрости е҆ѧ̀ гл҃ахꙋ дрꙋгъ къ́ дрꙋгꙋ , нѣсть та́ка жена̀ на ꙁемлѝ на смотрѣнїе , и҆ въ красотꙋ и҆ в чю́в̾ство словесе́мъ · И҆ рече к не́и ѻ҆лофе́рнъ , бл҃го сътвори б҃ъ твои и҆же посла̀ тебе прежде людїи , да дасѝ и҆хъ в рꙋки на́ша · И҆ ꙗ҆́ко бл҃га е҆сть ѻ҆бѣща́нїѧ твоѧ , а҆ще сътвори́тъ сїѧ мн҄ѣ б҃ъ твои , т҄о бꙋдеⷮ и҆ б҃ъ мои . и҆ ты̀ в домꙋ̀ навходоносо́ровѣ вели́ка бꙋдеши , і҆ и́мѧ твое прославитсѧ по все́и ꙁемлѝ ·
Глⷡ‍҇а , в҃і · Тогда̀ повелѣ ѻ҆лофе́рнъ ѻ҆́трокомъ свои̑мъ , да въведꙋтъ і҆ю̑ди́ѳъ , въ сокро́вищнаѧ храни́лища  · И҆ повелѣ т҄ꙋ пребы́ти е́и , и ѹ҆ста́ви чт҄о и҆мѣша да́ти ꙗ҆́сти ѿ стола̀ е҆го , е҆мꙋже ѿвѣща̀ і҆ю̑ди́ѳъ и҆ рече , нн҃ѣ не въꙁмогꙋ̀ ꙗ҆́сти ѿ сих̾ е҆же мн҄ѣ повелишъ даѧ́ти , да не прїидетъ на́ мѧ со́блаꙁнъ , ѿ сиⷯ и҆же принесо́хъ съ собо́ю да ꙗ҆́мъ . и҆ реⷱ‍҇ е́и ѻ҆лофе́рнъ а҆ще ѻ҆скꙋдѣюⷮ тебѣ сїа ꙗ҆́же принесе́на сꙋть с тобою , чт҄о сътво́риⷨ тебѣ . и҆ рече і҆ю̑ди́ѳъ жива̀ еⷵ дш҃а твоѧ господи́не мои , ꙗ҆́ко не снѣмъ всѧ̀ сїѧ раба̀ твоѧ̀ , до́ндеⷤ‍ⷷ сътвори́тъ г҃ь б҃ъ рꙋкою мое̑ю сїѧ ꙗ҆́же помы́слихъ · И҆ въведоша еѧ̀ ѻ҆́троцы е҆го в̾ жили́ще и҆же ꙁаповѣ́да і҆ и҆спроси́ла е҆гда вни́де , да дае́тсѧ е́и свобода̀ в̾ нощи прежде свѣтлости и҆сходи́ти во́нъ на мл҃твꙋ и҆ помоли́тисѧ г҃ꙋ б҃ꙋ · И҆ ꙁаповѣ́да ѻ҆лофе́рнъ стра́жемъ свои̑мъ , да ꙗ҆́ко ѹ҆го́дно бꙋдетъ е́и и҆ꙁы́идеⷮ и҆ вни́деⷮ , помоли́тисѧ г҃ꙋ б҃ꙋ свое̑мꙋ по три дн҃и · И҆ и҆схожⷣаше в но́щи въ ѹ҆до́л̾ къ веѳꙋлїи , и҆ ѹ҆мыва́шесѧ въ и҆сто́чницѣ жи́вемъ · И҆ ꙗ҆́ко въсхожⷣаше молѧ́ше г҃а б҃а і҆и̑л҃ева , да и҆спра́виⷮ пꙋть е҆ѧ̀ на и҆ꙁбавле́нїе лю́демъ своиⷨ . и҆ входѧ́щи чи́ста пребыва́ше в̾ жили́щи , до́ндеже прїиметъ пи́щꙋ свою въ ве́черъ · И҆ бы́сть въ четве́ртыи дн҃ь , сътворѝ ѻ҆лофе́рнъ вече́рю рабо́мъ свои̑мъ , и҆ рече къ вага́вꙋ е҆внꙋ́хꙋ свое̑мꙋ , и҆дѝ и҆ молѝ е҆вре́ѧныню  , да во́лею и҆ꙁво́литъ ѻ҆бита́ти со мно́ю · Поно́сно б҄о е҆сть преⷣ а҆сѷрїаны , а҆ще жена посмѣ́етъ мꙋжа недѣ́юща , и҆ неѻ҆сѧꙁа́на ѿ него и҆ꙁыидет̾ · Тогда вни́де вага́въ къ і҆ю̑ди́ѳѣ и҆ рече , не ѹ҆сра́мисѧ блага́ѧ ѻ҆трокови́це вни́ти къ господи́нꙋ мое̑мꙋ , да прїимеши честь преⷣ лице́мъ е҆го , и҆ ѧсѝ с ни́мъ и҆ пїеши вино̀ въ весе́лїи · Є҆мꙋже і҆ю̑ди́ѳъ ѿвѣща̀ , ка́ѧ е҆смь да проти́влюсѧ господи́нꙋ мое̑мꙋ , все е҆же бꙋдетъ преⷣ ѻ҆чи́ма е҆го бл҃го и҆ ѹ҆го́дно сътворю̀ . а҆ е́же чт҄о люби́мо е҆мꙋ т҄о и҆ мн҄ѣ бꙋдетъ прїѧтно вс҄ѧ дн҃и живота̀ мое̑го . и҆ въста̀ ѹ҆краси́сѧ ѻ҆дѣꙗ҆́нїемъ свои̑м̾ , и҆ вшеⷣши ста̀ преⷣ лицемъ е҆го . срⷣце же ѻ҆лофе́рново смꙋщено б҄ѣ , ꙁане въꙁгорѣсѧ по́хоть е҆го . и҆ рече к не́и ѻ҆лофе́рнъ , пїи нн҃ѣ и҆ ѧ́жъ въ блгⷵти , ꙗ҆́ко ѻ҆брѣ́ла е҆си ми́лость предо мною . и҆ реⷱ‍҇ і҆ю̑ди́ѳъ пи́ти и҆́мамъ господи́не , ꙗ҆ко въꙁвели́чена е҆сть дш҃а моѧ днⷵь паче всѣхъ дн҃їи мои̑хъ . и҆ вꙁѧ̀ и҆ ꙗ҆́сть и҆ пи́тъ пред ни́мъ , ѹ҆гото́ван̾наѧ е́и ѿ рабы́нѧ еѧ̀ · И҆ въжделѣ́нъ бы́сть ѻ҆лофе́рнъ к не́и , пиⷮ же вина̀ мно́го ѕѣло , ꙗ҆́ко та́ко никогда̀ пи́тъ въ животѣ свое̑мъ ·
Глⷡ‍҇а , г҃і · Єгда же бы́сть ве́черъ тща́шасѧ ѻ҆́троцы е҆го въ станы̀ воѧ̀ , и҆ ꙁаключѝ вага́въ две́ри ло́жница и҆ ѿи́де · Бѧ́хꙋ же вс҄и преможе́ни ѿⷮ вина̀ . и҆ю́диѳъ же е҆ді́на б҄ѣ в ло́жницѣ , и҆ ѻ҆лофе́рнъ лежа́ше въ посте́ли ѕѣ́ло пїѧ́нъ и҆ ѹ҆спѐ крѣп́ко · Рече же и҆юди́ѳъ ѻ҆трокови́цы свое́и , да стои̑тъ вн҄ѣ преⷣ ло́жницею и҆ стреже́тъ · И҆ ста и҆ю̑ди́ѳъ преⷣ посте́лею молѧ́щисѧ съ слеꙁа́ми , и҆ дви́жꙋще ѹ҆стна́ми . въ молча́нїи рекꙋщи , ѹ҆крѣпи м҄ѧ г҃и б҃е і҆и̑л҃евъ , и҆ при́ꙁри в сїи ча́съ на дѣ́ло рꙋ́къ моиⷯ , ꙗ҆́коже ѻ҆бѣща́лъ е҆си і҆ерⷵли́мꙋ гра́дꙋ твое̑мꙋ въꙁвели́чити , да съвершꙋ сїе ꙗ҆́же ѹ҆мы́слихъ , ѹ҆пова́юще въꙁмо́жно бы́ти тобо́ю семꙋ · И҆ е҆гда̀ сїе рече , пристꙋ́пль къ столпꙋ и҆же бы́сть ѹ҆ главы̀ посте́ли е҆го , и҆ ме́чь е҆го и҆же на не́мъ привѧ́ꙁанъ висѧ́ше и҆ꙁвлечѐ · Є҆гда же и҆ꙁвлече ꙗ҆́тъ ꙁа власы главы̀ е҆го и҆ рече , ѹ҆крѣпи м҄ѧ г҃и в сїи чаⷵ · И҆ ѹ҆да́ри два́жды въ вы́ю е҆го , и҆ ѿсѣче главꙋ̀ е҆го , и҆ вꙁѧ̀ ꙁавѣсꙋ ѿ столповъ , и҆ ѻ҆бвѝ трꙋпъ е҆го беꙁ̾ главы̀ · И҆ пома́лѣ и҆ꙁы́иде вн҄ѣ , и҆ дадѐ главꙋ̀ ѻ҆лофе́рновꙋ рабы́ни свое́и , и҆ повелѣ вложи́ти ю҆̀ в̾ пїрꙋ свою̀ · И҆ и҆ꙁыидо́ста дво́е по ѻ҆бы́чаю свое̑мꙋ вн҄ѣ по́лка ꙗ҆́ко на мл҃твꙋ , и҆ проидо́ста стра́жи до́ломъ ѻ҆́крⷵтъ , и҆ прїидо́ста къ вра́томъ граⷣскиⷨ · И҆ въпїѧ́ше и҆юди́ѳъ и҆ꙁдале́ча къ стра́жемъ стѣ́ннымъ гл҃юще , ѿверꙁи́те вра́та ꙗ҆́ко с на́ми е҆сть г҃ь б҃ъ и҆же сътворѝ си́лꙋ въ і҆и̑л҃и · И҆ бы́сть е҆гда̀ ѹ҆слы́шаша мꙋ́жи глаⷵ е҆ѧ̀ , и҆ въꙁва́ша преꙁви́теръ граⷣскихъ · И҆ притеко́ша к не́и ѿ ма́ла да́же и҆ до вели́ка . ꙗ҆́ко не ѹ҆пова́хꙋ ктомꙋ ви́дѣти е҆ѧ̀ · И҆ въже́гши свѣти́лники ѻ҆быидо́ша ю҆̀ ѻ҆крⷵтъ вс҄и · ѻ҆на же въстꙋпи́вши на вы́ш̾шее мѣ́сто повелѣ сътвори́ти молча́нїе · Є҆гдаⷤ‍ⷷ вс҄и молча́хꙋ рече и҆ю̑ди́ѳъ , хвали́те г҃а б҃а на́шего и҆же не ѻ҆ста́ви ѹ҆пова́ющихъ на́нь , и҆ менѐ рабꙋ̀ свою напоⷧ‍҇нилъ млⷵти свое̑ѧ , ю҆же ѻ҆бѣща̀ до́мꙋ і҆и̑л҃евꙋ , и҆ ꙁакла́лъ рꙋко́ю мое̑ю вра́га людїи свои̑хъ в сїю но́щь · И҆ и҆ꙁѧ́т̾ ѿ пи́ры главꙋ ѻ҆лофе́рновꙋ и҆ покаꙁа̀ и҆м̾ , рекꙋщи , с҄е глава̀ ѻ҆лофе́рнова нача́лника во́и а҆сѷрїискихъ · И҆ с҄е покрыва́ло е҆го поⷣ ни́мже лежа́ше пїѧ́нъ , и҆дѣже пораꙁи е҆го рꙋко́ю же́ньскою г҃ь б҃ъ на́шъ · Но жи́въ г҃ь б҃ъ ꙗ҆́ко съхрани м҄ѧ а҆гг҃лъ е҆го , е҆гда̀ та́мо и҆дѧ́хъ и҆ бѣ́хъ та́мо , та́коже е҆гда̀ въꙁврати́хсѧ сѣ́мо . и҆ не попꙋсти м҄ѧ г҃ь б҃ъ рабꙋ̀ свою̀ ѻ҆сквеⷬ‍҇ни́ти , и҆ непови́ннꙋ грѣха̀ ѻ҆братѝ м҄ѧ к вамъ , ра́дꙋющꙋсѧ въ ѻ҆долѣнїи е҆го , и҆ въ ѿше́ствїи мое̑мъ , и҆ ѻ҆ и҆ꙁбавле́нїѝ ва́шеⷨ · И҆сповѣда́итесѧ е҆мꙋ вси ꙗ҆́ко бл҃гъ , ꙗ҆́ко в̾ вѣ́къ млⷵть е҆го · Вси же поклони́шасѧ гв҃и реко́ша к не́и . блⷵви т҄ѧ г҃ь б҃ъ в си́лѣ свое́и и҆же тобо́ю нивъчто́же и҆ꙁведе враги на́ша · ѻ҆сїѧ же нача́лникъ людїи і҆и̑л҃евъ рече к не́и , бл҃жена е҆си т҄ы дщи гм҃ъ бм҃ъ вы́шнимъ паче всⷯѣ же́нъ на ꙁемлѝ · Блⷵвенъ г҃ь б҃ъ и҆же сътворѝ нб҃о и҆ ꙁе́млю , и҆же и҆справи тебѐ въ ѿсѣче́нїе главы̀ нача́лника вра́гъ на́шихъ , і҆ и́же днеⷵ и҆мѧ твое та́ко въꙁвели́чилъ , да не ѿи̑детъ хвала̀ твоѧ̀ ѿ ѹ҆́стъ члчⷵкихъ , да въспомина́ютъ си́лꙋ гн҃ю въ вѣ́ки , и҆же не пощадѣ́ла е҆си живота̀ свое̑го , печа́ли ради и҆ ско́рбїи ро́да твое̑го , н҄о въспомогла̀ е҆си паде́нїю преⷣ лицеⷨ̾ г҃а б҃а на́шего · И҆ реко́ша вси лю́дїе бꙋ́ди т҄о бꙋ́ди т҄о · Тогда̀ а҆хїо́ръ воꙁва́нъ прїиде , и҆ рече е҆мꙋ и҆ю̑ди́ѳъ , г҃ь б҃ъ і҆и̑л҃евъ е҆мꙋже т҄ы свѣдѣтельствова́лъ е҆си ꙗ҆́ко ѿмсти́тъ врагоⷨ своиⷨ̾ , се́и е҆сть и҆же ѿсѣклъ главꙋ̀ всѣ́мъ невѣ́рнымъ в сїю но́щь рꙋко́ю мое̑ю . и҆ да поꙁна́еши ꙗ҆́ко тако е҆сть , се глава̀ ѻ҆лофе́рнова , и҆же противле́нїемъ горды́нѧ свое̑ѧ ѹ҆ничижѝ б҃а і҆и̑л҃ева , и҆ тебѣ смр҃тїю претѧ́ше , рекꙋщи , е҆гда̀ плѣне́ни бꙋ́дꙋтъ лю́дїе і҆и̑л҃евы , тогда̀ повелю̀ мече́мъ пробости ребра твоѧ̀ . ви́дѧщи же а҆хїѻ́ръ главꙋ̀ ѻ҆лофе́рновꙋ ѹ҆жасе́сѧ страхомъ ве́лїемъ , и҆ паде лице́м̾ на ꙁемлѝ и҆ смѧ те́сѧ дш҃а е҆го · Посе́м же е҆гда бы́сть в себѣ , припадѐ к нога́ма і҆ю̑ди́ѳинима поклони́сѧ е́и и҆ рече . блⷵвена ты̀ гм҃ъ бм҃ъ твои̑мъ въ все́мъ жили́щи і҆а́ковли , ꙗ҆́ко въ всѣхъ ꙗ҆ꙁы́цехъ и҆же ѹ҆слы́шатъ и҆́мѧ твое . въꙁвели́читсѧ и҆́ми г҃ь б҃ъ і҆и̑л҃евъ тебе ра́ди ·
Глⷡ‍҇а , д҃і · Рече же і҆ю̑ди́ѳъ къ всѣмъ лю́демъ , ѹ҆слы́шите м҄ѧ бра́тїе въꙁвѣ́сите главꙋ̀ сїю на стѣна́хъ на́шихъ . и҆ е҆гда̀ въꙁы́идетъ сл҃нце , воꙁмѣте ко́ждо васъ ѻ҆рꙋжїе свое і҆ и҆ꙁыидѣте внеꙁа́пꙋ . не ꙗ҆́ко сходѧ́ще съ горы̀ н҄о ꙗ҆́ко въчинѧ́щесѧ на ниⷯ . Тогда стра́жїе понꙋжде́ни бꙋдꙋт̾ , да бѣжа́тъ къ нача́лникꙋ свое̑мꙋ воꙁбꙋди́ти е҆го на ѻ҆полъче́нїе . е҆гдаⷤ‍ⷷ вое̑во́ды притекꙋтъ къ ло́жницы ѻ҆лофе́рновѣ и҆ ѻ҆брѧ́щꙋтъ е҆го беꙁъгла́вна пови́та во кро́вѣ е҆го , нападеⷮ на ни́хъ стра́хъ . е҆гда же поꙁна́ете бѣжащихъ и҆хъ , и҆дѣте же по ни́хъ дер̾ꙁновенно , ꙗ҆ко г҃ь б҃ъ съкрꙋшит̾ поⷣ но́ги ва́ша · Тога̀ а҆хїѻ́ръ видѣ си́лꙋ ꙗ҆же сътвори г҃ь б҃ъ і҆и̑л҃евъ , ѻ҆ста́вль совѣтъ ꙗ҆ꙁы́ческъ , и҆ вѣрова г҃ꙋ б҃ꙋ , и҆ ѻ҆брѣꙁасѧ . приложе́н̾ е҆сть к лю́демъ і҆и̑л҃евымъ , и҆ всѐ наслѣдїе ро́да е҆го , даже до дне́шнѧго дн҃е · А҆бїе же е҆гда въꙁы́иде сл҃нце і҆ и҆ꙁвѣ́сиша на стѣна́хъ главꙋ̀ ѻ҆лофе́рновꙋ . и҆ вꙁѧ̀ ко́ждо мꙋжъ ѻ҆рꙋжїе свое , і҆ и҆ꙁыидо́ша со велики́м̾ ꙁвꙋкомъ и҆ во́племъ · Сїе же ви́дѧще стра́жи , притеко́ша къ ло́жницы ѻ҆лофе́рновѣ · И҆ и́же бѣхꙋ въ стане́хъ приходѧ́щи преⷣ вхоже́нїем̾ ло́жницы перꙋщи нога́ми да въꙁбꙋдѧтъ е҆го , ꙁвꙋкъ хотѧще творѧ́хꙋ , да не ѿ тⷯѣ и҆же въꙁбꙋжⷣа́хꙋ е҆го . но ѿ шꙋмѧ́щихъ въꙁбнеⷮ ѻ҆лофернъ ни е҆ді́нъ б҄о смѣѧ́ше ло́жницꙋ нача́лника а҆сѷрїискаго ѿвръсти , и҆л҄и вни́ти · Но е҆гда прїидо́ша вое̑во́ды е҆го , и҆ ты́сѧщники и всѝ большїи старѣишины во́и а҆сѷрїискихъ , реко́ша посте́лникомъ , вни́дѣте и҆ въꙁбꙋди́те е҆го . ꙗ҆́ко и҆ꙁошлѝ мы́ши и҆с пещеⷬ‍҇ свои̑хъ дръꙁнꙋша поѹ҆сти́ти насъ на ѻ҆плъче́нїе · Тогда е҆внꙋхъ вагаⷡ‍҇ вни́де въ ло́жницꙋ е҆го ста̀ преⷣ ꙁапо́ноⷨ и҆ плеска́ше рꙋка́ма  . мнѧ́ше б҄о е҆го спѧ́ща съ і҆юди́ѳою . н҄о е҆гда̀ ничтоⷤ‍ⷷ слы́ша , пристꙋпѝ бли́ꙁъ ꙁапо́ны и҆ въꙁдви́глъ ю҆̀ . и҆ ви́дѣ трꙋпъ ѻ҆лофе́рновъ беꙁъ главы̀ въ свое́и кро́ви лежа́щь на ꙁемлѝ . въꙁопѝ гла́сомъ ве́лїимъ съ пла́чемъ , и҆ раꙁдра̀ ѻ҆дѣнїе свое · И҆ вше́дъ въ ста́нъ и҆дѣже бѣ і҆ю̑диѳъ и҆ не ѻ҆брѣтѐ еѧ̀ . і҆ и҆ꙁбѣже внѣ к лю́демъ и҆ рече , е҆ді́нⷶ жена̀ е҆вре́иска сотворѝ срамотꙋ̀ в домꙋ̀ цр҃ѧ навходоносо́ра . се б҄о ѻ҆лофе́рнъ лежи́тъ на ꙁемлѝ беꙁъгла́венъ · сїе же е҆гда слы́шаша начаⷧ‍҇ницы си́лы а҆сѵрїискїѧ , растерꙁа́ша ри́ꙁы своѧ и҆ несно́сенъ стра́хъ и҆ тре́петъ падѐ на ни́хъ , и҆ смѧте́сѧ срⷣце и҆хъ преꙁѣлне · И҆ бы́сть во́пль си́ленъ ѕѣло посредѣ стано́въ и҆хъ ·
Глⷡ‍҇а , е҃і · Єгда́ же ѹ҆слы́шаша вс҄и во́и а҆сѷрїистїи ѻ҆лофе́рна ѹ҆сѣче́на . ѿиде ѹ́мъ и҆ совⷮѣ ѿ ниⷯ , и҆ толи́ко трепетоⷨ стра́хоⷨ содви́гнени . бѣ́гъство в ꙁащищенїе прїемлюще . та́ко да ни е҆ді́нъ гл҃аше съ и҆́скренимъ своиⷨ , н҄о ѹ҆клони́вше главы и҆ ѻ҆ста́виша вс҄ѧ , и҆ꙁбѣжати тща́хꙋсѧ ѿ е҆вре́и , и҆хже въѻ҆рꙋже́ныхъ противꙋ себе прїитѝ слы́шаша . бѣго́ша по пꙋтеⷯ по́льскихъ и҆ стеꙁѧ́хъ хо́лъм̾скихъ . ви́дѧщи б҄о сн҃ове і҆и̑л҃еви бѣгꙋщихъ въслѣдоваша и҆хъ , трꙋбѧ́ще въ трꙋбы и҆ въпїѧхꙋ въ слѣдъ и҆хъ . а҆сѷрїѧне же не сое̑дине́ни бѣжа́хꙋ стреⷨ гла́въ . сн҃ве же і҆и̑леви е҆ді́номысльно погонѧ́щи пораꙁи́ша всѣхъ , и҆хже постиго́ша . посла́ же і҆ѻ҆сїѧ послы̀ по всѣмъ гра́домъ и҆ странаⷨ і҆и̑л҃евыⷨ и҆ всѧ́ка страна̀ и҆ гра́дъ и҆ꙁбра́нны ю҆́ноша посла̀ въ слѣдъ и҆хъ , и҆ пости́гше и҆хъ и҆ꙁби́ша ѧ҆̀ мече́мъ , и҆ прїидо́ша на кра́и предѣлъ свои̑хъ . ѻ҆ста́вшїи же въ веѳꙋлїи гра́ди , въꙁыидо́ша на станы̀ а҆сѵрїискїѧ . и҆ плѣнъ и҆ коры́сти бѣжа́щихъ во́и вꙁѧ́ша , и҆ ѻ҆богати́шасѧ ѕѣло . ѻ҆долѣвшїи же ѻ҆брати́шасѧ ко веѳꙋлїи , всѧ́ же плѣне́наа иⷯ вꙁѧ́ша съ собо́ю . та́ко ꙗ҆́ко не бѣ числа̀ ѻ҆вца́мъ и҆ ско́томъ и҆ всѣмъ дви́жꙋщимсѧ  , ѿ ма́ла даже и҆ до вели́ка вси ѻ҆богатѣша ѿ плѣне́нїѧ и҆х̾ . и҆ѻ҆а̑ки́м̾ же а҆рхїере́и ѿ і҆ерⷵлима прїиде въ веѳꙋлїю съ всѣми преꙁви́теры свои̑ми . ви́дѣти і҆юди́ѳъ , ̑ ѻ҆на́ же е҆гда и҆ꙁы́иде противꙋ и҆хъ  . блⷵвиша ю҆̀ всѝ е҆ді́ногла́сно рекꙋщи . ты̀ е҆си похва́ла і҆ерⷵлимꙋ , ты̀ весе́лїе і҆и̑л҃ю , ты̀ че́сть людїи нашихъ . ты̀ сътвори́ла е҆си ѕѣло мꙋжески , и҆ ѹ҆крѣпле́но е҆сть срⷣце твое . ꙗ҆ко чистотꙋ̀ въꙁлюбила е҆си , и҆ по мꙋжи своеⷨ и҆́ного не вѣси · Того ради и҆ рꙋка̀ гн҃ѧ ѹ҆крѣпѝ т҄ѧ , и҆ бꙋдеши блⷵвена въ вѣки · И҆ рече весь по́лкъ , бꙋди т҄о бꙋди . въ три́десѧтих же днехъ е҆два̀ со́браны сꙋть користи во́и а҆сѷрїискихъ , людмѝ і҆и̑л҃евыми . всѧ́ и҆же бѧхꙋ ѻ҆лофе́рнова , ѿ ꙁлата и҆ сребра̀ и҆ ѻ҆дѣѧ́нїе свѣтло и҆ ка́менїе драгое и҆ всѧ сосꙋды и҆ строе́нїе , сїѧ всѧ ѿда́ша лю́дїе і҆ю̑диѳи . и҆ та́ко вси сн҃ове і҆и̑л҃еви ра́довахꙋсѧ съ жена́ми и҆ ча́ды , и҆гра́юще въ ѻ҆рга́ны и҆ гꙋсли ·
Глⷡ‍҇а , ѕ҃і · Тогда̀ и҆ю̑ди́ѳъ похвали г҃а , и҆ въспѣ пѣ́снь сїю рекꙋщи . начни́те г҃ꙋ въ тиⷨпа́нѣхъ , по́ите б҃ꙋ нашемꙋ въ кимъвалⷯѣ , въспо́ите е҆мꙋ пѣснь но́вꙋ . ра́дꙋитесѧ преⷣ ниⷨ , и҆ приꙁываите и҆ мѧ е҆го · Гь҃ сокрꙋша́а бра́ни , г҃ь и҆мѧ е҆го . и҆же поста́ви станы своа посреⷣ‍ꙵ людїи своиⷯ , е҆же и҆ꙁба́вити на́съ ѿ рꙋ́кꙋ всѣхъ вра́гъ на́шиⷯ · Прїиде а҆сꙋръ ѿ горъ ѿ сѣ́вера , въ мно́жествѣ крѣ́пости свое̑ѧ . е҆гоже мно́жество ѹ҆ста́ви рѣ́ки и҆ ко́ни и҆хъ покры́ша ѹ҆до́лїѧ · Рече же съжгꙋ̀ предѣ́лы моѧ̀ , и҆ ю́ноша моа ѹ҆би́ти мече́мъ , и҆ младе́нцы моѝ дати въ расхище́нїе , и҆ дв҃ы въ плѣне́нїе · Но б҃ъ всемогїи ꙁапѧ е҆мꙋ , и҆ предалъ е҆го в рꙋ́цѣ женѣ , и҆ посрами е҆го · Ꙗ҆́ко не паде си́лныи и҆хъ ѿ ю҆́ноши , а҆ни сн҃ове крѣпча́ишихъ рꙋ́къ пораꙁи́ша е҆го , а҆ни велицыи гига́нти ста́ша проти́вꙋ е҆мꙋ . н҄о и҆ю̑ди́ѳъ дщи мерарина в лѣпотѣ лица свое̑го ѹ҆ꙗ̑ꙁви е҆го · Съвлече́сѧ ѻ҆дѣѧ́нїа вдо́въства , и҆ ѻ҆блече́сѧ въ ѻ҆дѣѧ́нїе весе́лїѧ , в ра́дость сн҃омъ і҆и̑л҃евыⷨ . пома́ꙁа лице свое ма́стїю , и҆ съплете власы главы̀ свое̑ѧ поⷣ ми́трꙋ на прелще́нїе е҆го , плесни́цы е҆ѧ̀ въсхити́ша ѻ҆́чи е҆го . красота̀ е҆ѧ̀ ѹ҆лови дш҃ꙋ е҆го . и҆ ѿсѣче мече́мъ главꙋ̀ е҆го · Ѹ҆страши́шасѧ лю́дїе прьстїи крѣ́пости е҆ѧ , и҆ лю́дїе меⷣстїи дерꙁости е҆ѧ̀ · Тогда̀ въꙁопи́ша по́лки а҆сирїистїи , внегда̀ ꙗ҆ви́шасѧ смире́нїи моѝ погиба́юще жа́ждею . сн҃ове ю҆́нотъ поби́ша и҆хъ , и҆ ꙗ҆́ко ѻ҆́трокъ бѣжа́щихъ ꙁакла́ша и҆хъ , і҆ и҆ꙁгибо́ша въ ѻ҆полче́нїи преⷣ лицемъ г҃а б҃а мое̑го . пѣ́снь въспоеⷨ влⷣцѣ г҃ꙋ пѣснь но́вꙋ пои̑мъ б҃ꙋ на́шемꙋ · А҆дона́и г҃ь вели́къ е҆си т҄ы , и҆ пресвѣтелъ в си́лѣ , е҆гоже ѻ҆долѣти никтоже мо́жетъ . тебѣ слꙋжитъ все творе́нїе твое . ꙗ҆́ко рече и҆ бы́ша посла дх҃ъ свои и҆ съꙁда́шасѧ . и҆ нⷵѣ противлѧ́ющагосѧ гла́сꙋ твое̑мꙋ · Горы ѿ ѻ҆снова́нїѧ дви́гнꙋтсѧ съ водами , ка́менїе ꙗ҆́ко во́скъ раста́етъ преⷣ лице́мъ твои̑мъ · И҆ боѧ́щїи же сѧ тебе г҃и , вели́цы бꙋдꙋт̾ преⷣ тобо́ю вы́нꙋ · Го́ре ꙗ҆ꙁы́кꙋ въста́ющемꙋ на лю́ди моѧ̀ . г҃ь ѹ҆бо всемогїи ѿмще́нїе въꙁда́стъ и҆мъ . и҆ въ дн҃ь сꙋдныи посѣти́тъ и҆хъ , даѧ̀ ѻ҆́гнь и҆ че́рвь въ пло́ть и҆хъ , да жгꙋщисѧ терпѧ́тъ въ вѣ́ки · И҆ бы́сть по ѻ҆долѣ́нїи , и҆ вси лю́дїе снидо́шаⷵ въ і҆ерⷵлимъ поклони́тисѧ г҃ꙋ б҃ꙋ · И҆ а́бїе по ѻ҆чище́нїи принесо́ша всѧсож̾же́нїѧ , и҆ жрътвы ѻ҆бѣща́нїѧ  · И҆ю̑ди́ѳъ же всѧ съсꙋды бра́нныѧ ѻ҆лофе́рновы ꙗ҆́же да́ша е́и людїе , и҆ ꙁавѣсꙋ ю҆́же сама вꙁѧ̀ дадѐ въ проклѧ́тїе вѣчнаго въспомина́нїѧ · И҆ бы́ша лю́дїе веселѧ́щесѧ ра́достїю по чи́нꙋ ст҃ыхъ , и҆ три мⷵцы ра́дость сего ѻ҆долѣ́нїѧ праꙁнова́ша съ и҆ю̑ди́ѳою · По днехъ же сиⷯ е҆ді́нъ ко́жⷣо ѻ҆брати́сѧ въ своѧ си · И ю҆ди́ѳъ вели́ка бы́сть въ виѳꙋлїи и҆ просла́висѧ и҆́мѧ еѧ̀ въ все́и ꙁемлѝ і҆и̑л҃евѣ · Поне́же дана̀ бы́сть е́и чистота къ красотѣ е҆ѧ̀ , и҆ не поꙁна̀ мꙋж́а во всѧ дн҃и живота свое̑го , по ѹ҆мертвїи манасеи мꙋж́а е҆ѧ̀ · И҆ въ дн҃и пра́ꙁдника хожда́ше съ вели́кою сла́вою · Пребы́сть же в домꙋ мꙋж́а свое̑го лѣтъ , р҃е , и҆ ѻ҆ста́ви а҆́брꙋ рабꙋ̀ свою̀ свобоⷣнꙋ · И҆ ѹ́мре і҆ѹ҆ди́ѳъ и҆ погребе́на со мꙋж́емъ своиⷨ въ виѳꙋлїи · И҆ пла́кашасѧ е҆ѧ̀ вси лю́дїе , ꙁ҃ , дн҃їи · Въ всѣхъ же дн҃ехъ живота̀ е҆ѧ̀ , не бысть смꙋща́ющаго людїи і҆и̑л҃евыхъ · Но и҆ по смр҃ти е҆ѧ лѣта многа · дн҃ь же пра́ꙁⷣника сего ѻ҆долѣ́нїа ѿ е҆вре́и в число̀ ст҃ымъ дн҃емъ прие́млетсѧ , и҆ праꙁнꙋетсѧ и҆ми да́же и҆ до днесь ·
Коне́цъ кни́ѕѣ и҆ю̑ди́ѳъ , и҆́мать в себѣ , глаⷡ‍҇ , ѕ҃і · 
