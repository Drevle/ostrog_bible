ПЛ́АЧЬ И҆Є҆РЄМИ́Є҆ВЪ
ГЛАВА̀ А҃ И҆ быⷵ по плѣненїи і҆и̑л҃вѣ , и҆ по ѻ҆пꙋстѣнїи і҆ерⷵли́мли . сѣде і҆еремїѧ плача , и҆ пла́касѧ · пла́чь се́и по і҆ерⷵли́мѣ · и҆ рече . А҆лефъ · Ка́ко сѣде е҆диⷩ‍҇ гра́де , ѹ҆мно́женыи люⷣми . бы́сть ꙗ҆ко вдови́ца , ѹ҆мно́женыи въ странах̾ . владѧ́и страна́ми , бысть повине́нъ · Бе́тъ · Плача пла́касѧ в но́щи , и҆ слеꙁы е҆го на лани́тꙋ е҆го . и҆ нѣсть ѹ҆тѣша́юща е҆го , ѿ всѣхъ любѧщихъ е҆го . вс҄и дрꙋжа́щесѧ с ни́мъ ѿвръго́шасѧ е҆го , и҆ бы́ша е҆мꙋ вра́ѕи · Ги́мель · Пресели́сѧ і҆ѹ́да ѿ смиренїѧ е҆го , и҆ ѿ мно́жества рабо́ты е҆го . сѣде в̾ странаⷯ и҆ не ѻ҆брѣте поко́ѧ . вс҄и женꙋще́и е҆го пости́гнꙋша и҆̀ среди стꙋжа́ющиⷯ . да́летъ · Пꙋтїе сїѻ́ни рыда́ша , ꙗ҆́ко нѣсть ходѧ́щихъ по нихъ въ праꙁⷣникъ . вс҄ѧ вра́та е҆го погꙋблена , жерцы е҆го въꙁды́шют̾ , дѣви́цы е҆го ведо́мы , и҆ са́мъ ѻ҆горчева́ѧ въ себѣ · Ге · Бы́ша стꙋжа́ющеи е҆мꙋ въ ꙁача́ло . и вра́ѕи е҆го гоб̾ꙁъствꙋ́ютъ . ꙗ҆́ко г҃ь смири и҆̀ , мно́жествоⷨ нече́стїѧ е҆го . младе́нцы е҆го ѿи̑доша плѣне́ни преⷣ лицемъ стꙋжа́ющаго · Ва́фъ · И҆ ѿꙗ҆́сѧ ѿ дщерїи сїѻ́нѧ всѧ̀ лѣпота еѧ̀ . бы́ша кнѧ́ѕи е҆го , ꙗ҆́ко ѻ҆́вни не и҆мꙋщеи па́жити . и҆ хожⷣа́хꙋ не съ крѣпостїю преⷣ лице́мъ гонѧ́щаго · Ꙁаи҆́нъ · Помѧнꙋ і҆ерⷵлиⷨ дн҃и смиренїѧ свое̑го , и дн҃и беꙁако́нїѧ свое̑го , и҆ вс҄ѧ похо́ти своа , е҆же и҆мѣа́ше во́ дн҃и прьвыѧ . е҆гда̀ въпаде въ рꙋ́цѣ стꙋжа́ющаго , и҆ не бѣ помага́ющаго е҆мꙋ . видѣвше вра́ѕи е҆го посмѣа́шасѧ въ преселе́нїе е҆го · Гетъ · Грѣхомъ съгрѣшѝ і҆ерⷵли́мъ , того ра́ди въ мѧтежъ бы́сть . вс҄и славѧ́щеи е҆го смириша и҆̀ , ви́дѣша б҄о сраⷨ е҆го . се́и же въꙁдыха́ѧ ѻ҆братисѧ воспѧтъ · Тетъ · Нечистота е҆го преⷣ нога́ма е҆го , не поменꙋ послⷣѣнихъ свои̑хъ . и҆ снесе пресилнаѧ , и҆ нѣсть и҆же ѹ҆тѣшиⷮ и҆̀ · ви́ждь г҃и смиренїе мое , ꙗ҆́ко въꙁвели́чисѧ вра́гъ · И҆ѻ҆дъ · Рꙋ́кꙋ свою протре стꙋжа́ѧи на всѧ̀ ѹ҆твари е҆го , видѣ б҄о страни въшеⷣша въ ст҃ыню е҆го . и҆́мже повелѣхъ не внити въ собо́ръ тво́и · ка́фъ · Вс҄и лю́дїе е҆го въꙁдышꙋще , и҆́щꙋтъ хлѣ́ба . да́ша драга́а своа въ пищꙋ , ꙗ҆́ко ѻ҆брати́ти дш҃ꙋ . ви́ждь г҃и , и҆ ꙁнамена́и ꙗ҆́ко быⷯ нечиствова́нъ · Ла́медъ · Вс҄и и҆же къ вамъ проходѧ́щеи пꙋть да сѧ ѻ҆бра́тѧтъ и҆ да ви́дѧт̾ . а҆ще е҆сть бо́лѣꙁнь , ꙗ҆́ко болѣꙁнь моѧ̀ . поне́же и҆ꙁбра̀ м҄ѧ ꙗ҆ко винограⷣ , ꙗ҆коⷤ‍ⷷ гл҃а г҃ь въ дн҃ь ꙗ҆рости свое́ѧ · Мемъ · С высоты свое́ѧ и҆спꙋсти ѻ҆́гнь въ кости моѧ̀ . и наѹ҆чи м҄ѧ , и҆ препѧ̀ сѣти нога́мъ мои́мъ , и҆ ѻ҆брати м҄ѧ въспѧтъ . да́сть м҄ѧ г҃ь въ погꙋбленїе ве́сь дн҃ь болѣꙁнꙋю́щь · Нꙋнъ Ѹ҆бꙋди́сѧ и҆́го на нечествова́нїа моа̀ въ рꙋ́кꙋ мое́ю , съплетошасѧ и҆ въꙁыидо́ша на вы́ю мою̀ . ѿнемо́жесѧ въ мнѣ крѣпость моѧ , ꙗ҆́ко даде г҃ь въ рꙋкꙋ мое́ю болѣꙁнь и҆ не воꙁмогꙋ ста́ти · Самехъ · Ѿѧ̀ вс҄ѧ крѣп̾киѧ моа̀ г҃ь ѿ среды мое́ѧ . приꙁва на мѧ го́дъ , ꙗ҆́коже съкрꙋшити и҆ꙁбра́нныѧ моа̀ . точило и҆ꙁбра̀ г҃ь дв҃ицы дщери і҆ѹ́динѣ · А҆и́нъ · Сего ради а҆ꙁъ пла́чю , и҆ ѻ́чи моѝ и҆ꙁлїастѣ во́дꙋ . ꙗ҆́ко ѹ҆далисѧ ѿ мене ѹ҆тѣша́ѧи м҄ѧ и҆ ѻ҆браща́ай дш҃ꙋ мою и҆ погибо́ша сн҃ве моѝ ꙗ҆́ко воⷥможе враⷢ‍҇ . Фе · Въꙁдѣ рꙋцѣ своѝ сїѻнъ , и҆ нѣсть иже ѹ҆тѣшитъ и҆̀ . ꙁаповѣ́да г҃ь на і҆а́кова , ѻ́крⷵтъ е҆го врагѝ е҆го . и҆ бы́сть і҆ерⷵлимъ ꙗ҆́ко ѻ҆скверне́на кровоточе́нїемъ в̾ нихъ · Ца́ди · Пра́веденъ е҆сть г҃ь , ꙗ҆́ко ѹ҆ста̀ е҆го ѻгорчих̾ . слы́шите ѹ҆бо вси лю́дїе , и҆ ви́дѣте бо́лѣꙁнь мою . двц҃а моѧ и҆ ю́ноты ѿи̑до́ша плѣнены · Ко́фъ · Поꙁва́хъ и҆ꙁволеныѧ моѧ , и҆ тїи же преѻ҆бѣдиша м҄ѧ . жръцы моѝ и҆ ста́рцы моѝ во́ градѣ ѻ҆скꙋдѣша , ꙗ҆́ко въꙁыска́ша пи́щꙋ себѣ да ѹ҆крѣпѧⷮ дш҃а своѧ , и҆ не ѻбрѣто́ша · Ре́шъ · Ви́ждь г҃и ꙗ҆́ко пекꙋсѧ , и҆ ѹ҆троба моѧ смѧте́сѧ въ мнѣ . и҆ превратиⷵ срⷣце мое  , ꙗ҆́ко горести и҆сполниⷯсѧ . внѣ погꙋбѝ мечь , а҆ в̾ домꙋ смр҃ть · Ши́нъ · Слы́шаша ѹ҆бо въꙁдыха́нїе мое , и҆ нѣсть ѹ҆тѣшителѧ мнѣ . вс҄и вра́ѕи мои ѹ҆слы́шавше ꙁла́ѧ моѧ , и҆ пора́довашасѧ , ꙗ҆́ко т҄ы сътвориⷧ‍҇ е҆си . приведѝ дн҃ь ѹ҆тѣше́нїѧ , и҆ бꙋдꙋтъ подо́бни м҄и · Та́фъ · Да прїидетъ все беꙁако́нїе и҆хъ преⷣ тѧ . и҆ погꙋбѝ и҆хъ ꙗ҆́коже и҆ мене ради всѣхъ грѣховъ мои̑хъ . ꙗ҆́ко многа сꙋть стенанїѧ моѧ , и҆ срⷣце мое скорби́тъ ·
Глⷡ‍҇а , в҃ · А҆́лефъ · Ка́ко ѻ҆мрачи въ гнѣ́вѣ своеⷨ г҃ь дще́рь сїѻ́ню . съверже съ нб҃се на́ ꙁемлю сла́вꙋ і҆и̑л҃евꙋ . и҆ не помѧнꙋ поⷣно́жїа но́гꙋ свое̑ю въ дн҃ь гнѣ́ва и҆ ꙗ҆рости свое̑ѧ · Бе́тъ · Погрꙋꙁи г҃ь и҆ не поща́ди всѣ́хъ кра́сныхъ і҆а́ковль . раꙁори ꙗ҆́ростїю све̑ю твердѣ́ли дще́ри і҆ѹ́дины , и҆ꙁверже на́ ꙁеⷨлю , и҆ ѻ҆скверни цр҃ѧ и҆ кн҃ѕѧ е҆ѧ̀ · Ги́мель · Съкрꙋши въ гнѣ́вѣ ꙗ҆́҆́рости свое̑ѧ веⷵ ро́гъ і҆и̑л҃евъ . ѻ҆брати въспѧ́ть десни́цꙋ е҆го ѿ лица̀ врагꙋ . и҆ раждеже въ і҆аковѣ ꙗ҆́ко ѻ҆́гнь пла́мы , и҆ потреби вс҄е ѻ҆́крⷵтъ · Да́летъ · Напрѧже лꙋкъ свои ꙗ҆́ко ра́тникъ , ѹ҆тверди десни́цꙋ свою ꙗ҆́ко сꙋпостаⷮ . і҆ и҆ꙁби всѧ кра́снаа ѻ҆́чїю мое̑ю . в селеⷯ дщери сїѻ́нѧ . раꙁлїѧ ꙗ҆ко ѻ҆́гнь ꙗ҆́роⷵ свою̀ · Ге · Бы́сть г҃ь въ врага мѣ́сто , погрꙋꙁи і҆и̑л҃ѧ . погрꙋꙁи вс҄ѧ сн҃ы е҆го . расы́па всѧ стѣ́ны е҆го . и҆ ѹ҆мно́жи дще́ри сїѻ́нѣ , смире́на и҆ смире́нꙋ · Ва́фъ · И҆́ прострѐ ꙗ҆́ко виногра́дъ хра́мы е҆го , расы́па праꙁⷣники е҆го . ꙁабы̀ г҃ь е҆же сътвори в сїѻ́нѣ пра́ꙁⷣники и҆ сꙋбо́ты . и҆ раꙁгнѣ́ва ꙁапреще́нїемъ гнѣ́ва свое̑го цр҃ѧ и҆ кн҃ѕѧ и҆ жерца̀ · Ꙁа́инъ · Ѿри́нꙋ г҃ь тре́бникъ свои , ѿтрѧсе ст҃ынѧ своѧ . съкрꙋши в рꙋцѣ вра́жїи ꙁабра́ла гра́да е҆ѧ̀ . глⷵа въꙁⷣа́ша въ домꙋ̀ гн҃и , ꙗ҆́ко въ дн҃ь праꙁⷣника · Гетъ · Помы́сли г҃҃ь расы́пати стѣ́нꙋ дще́ри сїѻ́нѧ . протѧ́же мѣ́рꙋ . не ѻбрати́сѧ рꙋка̀ е҆го ѿ попра́нїѧ . и҆ сѣтова преⷣгражденїе , и҆ гра́дъ въкꙋ́пѣ сѣтова́ста · Те́тъ · Врасто́ша въ ꙁе́млю вра́та е҆ѧ̀ . погꙋбѝ и҆ съкрꙋши ве́рїѧ е҆ѧ̀ , цр҃ѧ е҆ѧ̀ и҆ кн҃ѕи е҆ѧ̀ въ стра́нахъ . нѣ́сть в неⷨ ꙁако́на , и҆ пррⷪ‍҇цы е҆ѧ̀ не ви́дѣша видѣнїѧ ѿ г҃а · И҆ѻ́дъ · Сѣдо́ша на ꙁемлѝ и҆ ѹ҆молко́ша старѣ́ишины дще́ри сїѻ́нѧ . въсыпа́шⷶ пер̾сть на главы̀ своѧ̀ , препоѧ̑са́шаⷵ въ врѣтища . ѻ҆бниꙁиша на ꙁемлѝ старѣ́ишины дще́ри і҆ерⷵлимлѧ · Ка́фъ · Ѡ҆скꙋдѣ́ста ѻ҆́чи мои слеꙁа́ми , смꙋтиⷵ срⷣце мое , расы́пасѧ на ꙁемлѝ сла́ва моѧ , ѻ҆ съкрꙋше́нїи дще́ри людїи мои̑хъ . внегда̀ ѻ҆скꙋдѣ младе́нець и҆ с̾сы́и , въ сто́гнахъ граⷣныхъ · Ламедъ · Мт҃ремъ свои̑мъ реко́ша , гд̑ѣ пшеница и҆ вино̀ . внегда̀ раслаблѧ́хꙋ ꙗ҆́ко ꙗ҆ꙁве́ни на сто́гнахъ граⷣныхъ . вънегда̀ расыпа́хꙋсѧ дш҃а и҆хъ в ло́нѣ мт҃ре и҆хъ · Ме́мъ · Чт҄о ти совѣтꙋ́ю  , и҆ли чт҄о ти сѧ кленꙋ дщи і҆ерⷵлиⷨлѧ . кт҄о т҄ѧ сп҃сеⷮ , и҆ли кт҄о т҄ѧ ѹ҆тѣшитъ дв҃це дщи сїѻ́нѧ . ꙗ҆́ко въꙁвели́чисѧ ча́ша съкрꙋше́нїѧ твое̑го , и҆ кт҄о т҄ѧ и҆сцѣлитъ · Нꙋ́нъ · Пррⷪ‍҇цы твои видѣша тебѣ сꙋдѧ́а и҆ беꙁꙋмїе , и҆ не ѻ҆бличи́ша ѻ҆ непра́вдѣ твое́и , ꙗ҆́коже въꙁврати́ти плѣн̾ники твоѧ̀ . и҆ ви́дѣша тебѣ словеса̀ сꙋѧ́а , і҆ и҆ꙁринове́нїѧ · Саме́хъ · Въс̾плеска́ша рꙋкама ѻ҆ тебѣ вс҄и минꙋющеи пꙋтем̾ , поꙁвиꙁда́ша и҆ покива́ша главою иⷯ , ѻ҆ дще́ри і҆ерⷵлим̾ли рекꙋще . с҄е ли гра́дъ вѣнецъ сла́вѣ весе́лїе всеѧ̀ ꙁемлѧ̀ · А҆́и̑нъ · Ѿверꙁо́ша на́ тѧ ѹ҆ста̀ своѧ̀ вс҄и враѕи твои . поꙁвиꙁда́ша и҆ поскрежета́ша ꙁꙋбы свои̑ми , и҆ рѣша , поглоти́мъ ю҆̀ . ѻ҆ба́че сеи дн҃ь е҆го́же чаѧ́хомъ , ѻ҆брѣто́хоⷨ и҆ ви́дѣхоⷨ · Фе · Сътвори г҃ь е҆же помы́сли , скон̾ча словеса̀ своѧ̀ , ꙗ҆́же ꙁаповѣ́да ѿ дн҃еи пе́рвыхъ . раꙁори и҆ не пощадѣ , и҆ въꙁвесели ѻ҆ тебѣ вра́га , и҆ въꙁнесе ро́гъ стꙋжа́ющаго т҄и · Ца́ди · Въꙁопи срⷣце и҆хъ къ г҃ꙋ на стѣнах̾ дще́ри сїѻ́нѧ . да и҆ꙁлїю́тъ ꙗ҆́ко и҆ водоте́чїѧ сле́ꙁы дн҃ь и҆ но́щь . не да́жⷣь ѹ҆треꙁве́нїа себѣ , и҆ да не премолцаеⷮ ѕѣни́ца ѻ҆́чїю твое̑ю · Ко́фъ · Въста́ни стꙋжи въ но́щи въ нача́лѣ страж̾бѣ твое́и . и҆ пролїи ꙗ҆́ко во́дꙋ срⷣце свое , преⷣ лицемъ гн҃имъ . и҆ въꙁⷣви́гни к немꙋ рꙋцѣ свои , ѻ҆ дш҃ахъ младе́нецъ твои̑хъ расла́бленыхъ гла́домъ , ѿ нача́ла всѣхъ и҆схоⷣ · Ре́шъ · Ви́ждь г҃и и҆ приꙁри , кого е҆си ѻ҆требиⷧ‍҇ си́це . а҆ще и҆ꙁ̾ꙗ̑дѧтъ же́ны пло́дъ ѹ҆тро́бы свое̑ѧ , ѻ҆требле́нїе сътвори съкачи , и҆ꙁбїю́тъ младе́нца с̾сꙋщаѧ со́сца  . а҆ще ѹ҆бїеши въ ст҃ыни гн҃и жерца и҆ пррⷪ‍҇ки · Ши́нъ · Ѹ҆спо́ста на и҆схо́дехъ ꙁе́мныхъ ѻ҆́трокъ и҆ ста́рецъ , дв҃цы мои и҆ ю́ноты ѿи̑до́ша плѣне́ны , мече́мъ и҆ гла́доⷨ и҆ꙁбѝ въ дн҃ь гнѣ́ва твое̑го , свари и҆ не пощадѣ · Та́фъ · Приꙁва̀ ꙗ҆́ко и҆ въ дн҃ь пра́ꙁⷣника ѻ҆бита́нїѧ мое̑го ѻ҆́крⷵтъ . и҆ не бы́сть въ дн҃ь гнѣ́ва гн҃ѧ ѹ҆цѣлѣваѧи , и҆ ѻ҆ста́вленъ . и҆хже въскорми́хъ и҆ въꙁдои́хъ , вра́гъ мои погꙋби́лъ е҆̀ ·
Глⷡ‍҇а , г҃ · А҆́лефъ · Аꙁъ мꙋ́жъ видѧ нищетꙋ мою , жеꙁлоⷨ ꙗ҆́рости е҆го на́ мѧ . поѧ̀ м҄ѧ и҆ ведѐ въ тмꙋ а҆ не въ свѣтъ . ѻ҆ба́че на мнѣ ѻ҆брати рꙋ́кꙋ свою ве́сь дн҃ь · Бе́тъ · Ѡ҆бет̾ши пло́ть мою и҆ ко́жꙋ мою , и҆ ко́сти моѧ съкрꙋши . съгради на́ мѧ , и҆ ѻ҆бъѧ̀ главꙋ мою̀ , и҆ трꙋдиⷯсѧ . въ те́мныⷯ посади м҄ѧ ꙗ҆́ко и҆ мр҃твеца вѣ́чныѧ · Ги́мель · Ѡ҆гради м҄ѧ и҆ не и҆ꙁы́идꙋ , ѹ҆тѧж̾чи ѻ҆ко́вы моа . се же ꙗ҆ко въскричꙋ и҆ воꙁопїю , ѻ҆гради мл҃твꙋ мою . въꙁ̾граⷣ‍ꙵ пꙋти моѧ , ꙁагради стеѕѧ̀ моѧ и҆ въꙁмѧте · Далетъ · Бысть ꙗ҆́ко меⷣвѣдь ловѧ́и , присѣдѧ́и ми ꙗ҆́ко и҆ ле́въ въ съкровеныхъ . гна̀ ѿстꙋпи́вша и҆ покои м҄ѧ , и҆ положи м҄ѧ поги́бша . напрѧже лꙋкъ свои , и҆ поста́ви м҄ѧ ꙗ҆́ко ꙁна́менїе на стрѣлѧнїе · Ге · И҆́спꙋсти въ лѧдвїѧ моа стрѣлы тꙋла свое̑го , и҆ быхъ въ смѣхъ всⷨѣ лю́демъ  , пѣснь и҆хъ весь дн҃ь . насыти м҄ѧ горести , напои̑ мѧ жел̾чи . Вафъ · И҆́ꙁъѧ̀ числомъ ꙁꙋбы моа̀ , напита мѧ пепеломъ . ѿринꙋ ѿ ми́ра дш҃ꙋ мою̀ , и҆ ꙁабыⷯ бл҃готы . и҆ рѣх̾ поги́бе побыть моа̀ и҆ надежда моѧ ѿ г҃а · Ꙁаи́нъ · Помѧни нищетꙋ мою̀ , и҆ ѻ҆тогнанїѧ мое̑го . го́ресть и҆ желчь мою помѧнꙋхъ , и҆ стꙋжиⷮ с҄и въ мнѣ дш҃а моѧ̀ . сїѧ въспомина́ѧ въ срⷣци моеⷨ на́ бг҃а надѣа́тисѧ бꙋ́дꙋ · Гетъ · Млⷵть гн҃ѧ ꙗ҆́ко не погибо́хомъ , не минꙋша б҄о щедроты е҆го . поꙁна́хъ въ ѹ҆́трїи ꙗ҆́ко мно́га е҆сть вѣра твоа . ча́сть моа г҃ь , реⷱ‍҇ дш҃а моа . сего раⷣ‍ꙵ пождꙋ е҆го · Тетъ · Бл҃гъ г҃ь надѣющимсѧ на́нь , дш҃и ищꙋщеи е҆го . бл҃го е҆сть надѣѧ́тисѧ съ молча́нїемъ сп҃сенїѧ бж҃їѧ . бл҃го е҆сть мꙋжꙋ е҆гда̀ въꙁдви́гнетъ ꙗ҆реⷨ въ ю҆́ности свое́и · И҆ѻ́дъ · Сѧ́детъ е҆ді́нъ и҆ ѹ҆млъкнетъ , ꙗ҆ко въꙁдви́гнꙋ на́ сѧ . поло́житъ въ пра́хꙋ ѹ҆ста̀ своа , е҆гда̀ ка́ко бꙋдеⷮ надежда . пода́сть лани́тꙋ свою̀ бїю̑щемꙋ , насыти́тисѧ ѹ҆кори́ꙁнъ · Кафъ · Ꙗ҆́ко не въ вѣкъ ѿринетъ г҃ь . ꙗ҆ко смиривыи поми́лꙋетъ по мно́жествꙋ млⷵти е҆го . не ѿвѣща ѿ срⷣца свое̑го , и҆ смири сн҃ы мꙋж́ески · Ламедъ · Ꙗ҆́коже смирити поⷣ ноѕѣ е҆го вс҄ѧ ѹ҆́ꙁники ꙁемныѧ . и҆ ѹ҆клонити сꙋдъ мꙋж́ескь преⷣ лицемъ вы́шнѧго . ѻ҆сꙋдити чл҃ка е҆гда сꙋдитъ е҆мꙋ г҃ь нѣсть реклъ · Мемъ · Кт҄о е҆сть то́и и҆же речетъ быти аще л҄и г҃ь не повелитъ . и҆ꙁъ ѹ́́стъ вы́шнѧго не и҆ꙁыидетъ ѕл҄о и҆ добро . чт҄о роп̾щетъ чл҃къ живыи мꙋжь ѻ҆ грѣсѣ свое̑мъ · Нꙋнъ · И҆ꙁыска́сѧ пꙋть на́шъ і҆ и҆спыта́сѧ , и҆ да сѧ наврати́мъ до г҃а . въꙁдвигнѣмъ срⷣца наша къ б҃ꙋ высокомꙋ на рꙋкꙋ на́шею . м҄ы бо съгрѣшихоⷨ и҆ нечествова́хомъ . сего ради ты моленїѧ не ѹ҆слы́шиши · Самехъ · Покры̀ ꙗ҆́ростїю и҆ ѿгна н҄ы , ѹ҆би и҆ не поща́ди . покрысѧ ѻ҆́блакомъ , да не доидетъ к тебѣ моли́тва . ѻ҆межити м҄ѧ и҆ ѿринꙋти положѝ на средѣ людїи · А҆и́нъ · Ѡ҆́ко мое погрѧꙁнꙋ и҆ не ѹ҆мол̾кнꙋ , ꙗ҆́ко не бы́ти ѹ҆треꙁвенїю . до́ндеже прикло́нитсѧ и҆ ви́дитъ г҃ь съ нб҃се . ѻ҆́ко мое ꙁакрыва́етсѧ ѻ҆ дш҃и мое́и , па́че всѣхъ дще́рь граⷣныхъ · Фе · Ѿверꙁо́ша на́ ны ѹ҆ста своѧ̀ вс҄и вра́ѕи на́ши . стра́хъ и҆ ѹ́жасъ бы́сть намъ , въꙁⷣвиженїе и съкрꙋшенїе . и҆стеченїѧ воⷣнаѧ и҆ꙁлѣе́тъ ѻ҆́ко мое ѻ҆ съкрꙋшенїи дще́ри лю́дїи мои̑хъ · Цади · Ловѧ́ще ѹ҆ловиша м҄ѧ ꙗ҆́ко п̾тицꙋ враѕи моѝ тꙋне . ѹ҆мори́ша въ пото́цѣ жи́ꙁнь мою̀ , и҆ воꙁложи́ша на́ мѧ камы́къ . воꙁлїѧсѧ вода̀ вы́ше главы̀ мое́ѧ , рⷯѣ , ѿриновенъ е҆смь · Кофъ · Приꙁваⷯ и҆мѧ твое г҃и и҆с пото́ка долнѧго , гла́съ мои ѹ҆слы́ша . не покрыи ѹ҆́шїю свое́ю на молбꙋ мою̀ , на́ помощь мою приближи́сѧ въ дн҃ь вон̾же приꙁваⷯ т҄ѧ , реⷱ‍҇ м҄и не бо́исѧ · Решъ · Сꙋди г҃и прю̀ дш҃а мое́ѧ , и҆ꙁба́ви жи́ꙁнь мою̀ . ви́дѣлъ е҆си г҃и неправⷣꙋ и҆хъ на мнѣ , расꙋди сⷣꙋ мо́и . вѣси все ѿмщенїе иⷯ , и҆ вс҄ѧ помышленїа и҆хъ на́ мѧ · Шинъ · Слы́ша ѹ҆кориꙁны и҆хъ и҆ совѣты иⷯ на́ мѧ . ѹстенъ воста́ющиⷯ на́ мѧ , и҆ поѹ҆ченїе и҆хъ на́ мѧ ве́сь дн҃ь . сѣденїе и҆хъ и҆ въста́нїе и҆хъ приꙁри г҃и , а҆́ꙁъ е҆смь пѣснь и҆хъ · Та́фъ · Ѿдаси и҆мъ г҃и ѿда́нїе по дѣ́ломъ рꙋкꙋ и҆хъ . ѿда́си и҆мъ ꙁастꙋпленїе срⷣца мое̑го трꙋдъ . т҄ы ѧ҆̀ прожене́ши въ гнѣвѣ , и҆ потреби́ши ѧ҆̀ подъ нб҃семъ г҃и ·
Глⷡ‍҇а , д҃ · А҆́лефъ · Ка́ко потемнѣ ꙁла́то , и҆ꙁмѣни́сѧ сребро̀ до́брое . расыпашасѧ камыцы ст҃ни , въ нача́ло всѣхъ и҆сходъ · Бетъ · Снове сїѻ́ни честнїи , и҆ ѻ҆дѣа́нїи ꙁла́тоⷨ прьвыⷨ . ка́ко намѣни́шасѧ в̾ сосꙋды гли́нѧны дѣло рꙋкꙋ скꙋдел̾ничю . Гимель · Сеже ꙁмїеве съвлеко́ша със̾цы , въꙁдои́ша скѷмни иⷯ . дще́рѧ лю́дїи моиⷯ в̾ неи̑сцѣленїе ꙗ҆́ко и҆ птица в̾ пꙋстыни Далетъ · Прилпе ꙗ҆́ꙁыкъ с̾сꙋщаго къ горта́ни его жа́жды ради . младн̾ецы проси́шⷶ хлѣба , и҆ нѣсть иⷨ раꙁламлѧ́ющаⷢ‍҇ · Ге · Ꙗ҆́дꙋще и҆ пїюще погибошⷶ во и҆сходⷯѣ . кормимїи ꙁерны , ѻ҆дѣшасѧ в̾ гноѝ . Вафъ · И҆́ въꙁвели́чисѧ беꙁаконїе дще́ри лю́дїи моиⷯ , паче беꙁаконїѧ содо́м̾ска , раꙁореныхъ въ ѻ҆ко м̾гновенїи , и҆ не пои̑маша и҆хъ рꙋцы · Ꙁаи́нъ · Ѡ҆чисти́шасѧ наꙁарѧне еѧ̀ па́че снѣга , и҆ просвѣти́шасѧ па́че мле́ка . краснѣ́иши ко́сти слоно́вы старыѧ , и҆ ꙗ҆́снѣиши па́че камыка сапфира ѹ҆сѣденїе и҆хъ · Гетъ · Потемнѣ па́че сажь ѻ҆́браꙁъ и҆хъ , не поꙁна́ни бы́ша въ и҆сходѣхъ , прил̾пе ко́жа и҆хъ ко́стехъ и҆хъ , и҆сше и҆ быша ꙗ҆́ко дре́во · Тетъ · Добрѣи б҄ѣ ꙗ҆́ꙁвенымъ мечеⷨ , нежели погꙋбле́ныⷨ гла́домъ . сїи б҄о сътлѣша ѿ жажди неплоⷣности ради ꙁеⷨли · И҆ѻдъ · Рꙋцы женъ ще́дрыхъ свари́ста дѣти и҆хъ , бы́ша ꙗ҆́дь и҆мъ , въ сокрꙋшенїе дще́ри лю́дїи мои̑хъ · Кафъ · Скон̾ча г҃ь ꙗ҆́рость свою̀ , и҆ꙁлїѧ ꙗ҆́рость гнѣ́ва сое̑го . и҆ въꙁгори́сѧ ѻ҆́гнь в̾ сїѻ́нѣ , и҆ поꙗ̑де ѻ҆снова́нїа еⷢ‍҇ · Ламедъ · Не вѣ́роваша цр҃їе ꙁемъстїи , и҆ всѝ живꙋщеи въ вселен̾нѣи . ꙗ҆́ко внїиде вра́гъ и҆ стꙋжа́ѧи вра́ты і҆ерⷵлиⷨли · Мемъ · Ѿ грѣхъ пррⷪ‍҇къ е҆го , и҆ неправⷣъ жреⷰ‍҇ е҆го , и҆же проливаюⷮ кро́вь правеⷣнꙋ  · Нꙋнъ · Блꙋди́ли сꙋть слѣпїи на сто́гнахъ , и ѻ҆скверни́шасѧ въ кро́вѣ . внегда̀ не можа́хꙋ прикаса́шасѧ ѻ҆деждаⷯ своиⷯ . Самехъ · Ѿстꙋпи́те нечи́стїи , рѣша и҆мъ ѿстꙋпи́те ѿстꙋпи́те , и҆ не прикаса́итесѧ . ꙗ҆́ко свари́шаⷵ и҆ въсколѣба́шесѧ . реко́ша въ странахъ , не прило́жатъ ꙗ҆́коже ѻ҆бита́ти с ни́ми · А҆и́нъ · Лице гн҃е ча́сть и҆хъ не приложи́тъ приꙁрити и҆мъ . лица жреческа не ѹ҆стыдѣшаⷵ , старыⷯ не поми́ловашⷶ . Фе · Є҆́ще сꙋщемъ намъ , ѻ҆скꙋдѣсте ѻ҆́чи наши на по́мощь на́шꙋ всꙋе сматрѧ́щемъ на́мъ , внегда̀ надѣа́хомсѧ странѣ не сп҃са́ющеи · Цади · По́лꙁъки бы́ша стопы на́ша на пꙋтѝ сто́гнъ на́шихъ . приспѣ конець на́шъ , скон̾чашасѧ дн҃їе на́ши  · Кофъ · Скорѣиши быша гонѧ́щеи н҄ы па́че ѻрелъ нбⷵныхъ . на горахъ гонѧ́хꙋ на́съ , въ пꙋсты́ни пресѣдо́ша наⷨ · Решъ · Дх҃ъ преⷣ лицемъ на́шимъ бл҃гъ , г҃ь ꙗтъ бы́сть в расы́паныⷯ на́шиⷯ . е҆гоⷤ‍ⷷ рѣхоⷨ в̾ сѣни е҆го поживеⷨ въ страна́хъ · Шинъ · Радꙋ́исѧ и҆ веселꙋ́и дщ̑и и҆дꙋме́иска , живꙋщїѧ на ꙁемли . а҆ на т҄ѧ прїидеⷮ ча́ша гн҃ѧ и҆ ѹ҆пїешиⷵ и ѹ҆же лѣеши · Тафъ · И҆́сполни́сѧ беꙁако́нїе твое дщ̑и сїѻ́нѧ . и҆ не приложꙋ ктомꙋ пресели́ти т҄ѧ . посѣти́лъ е҆сть непра́вость твою дщ́и е҆до́млѧ , ѿкры нечествованїѧ твоеѧ̀ · Моли́тва і҆еремїи пророка ·
Глⷡ‍҇а , е҃ · Помѧни г҃и что бы́сть наⷨ . приꙁри и ви́ждь ѹ҆кори́ꙁнꙋ на́шꙋ . достоа́нїе на́ше ѻ҆бра́тисѧ къ чю́ждимъ , и҆ до́мы на́ша къ и҆ноплемеⷩ‍҇никомъ · Сири бы́хомъ беꙁъ ѿц҃а . мт҃ри на́ша ꙗ҆́ко вдовы . во́дꙋ на́шꙋ ꙁа сребро̀ пи́хомъ , дрова на́ша ꙁа цѣнꙋ кꙋповахом̾ на вы́ѧ на́ша . ѿгна́ни бы́хомъ , трꙋди́хомсѧ и҆ не почи́хомъ . е҆гѷптѧномъ пода́хомъ рꙋци и҆ а҆сѷрѧном̾ , да насы́тѧтъ ны хлѣба . ѿцы на́ши съгрѣши́ша , и҆ нѣсть и҆хъ , мы́ же беꙁаконїѧ и҆хъ поⷣꙗ҆́хомъ . рабѝ ѻ҆блада́ша на́ми , и҆ꙁбавлѧ́ющаго нѣсть ѿ рꙋкꙋ и҆хъ В погибели дш҃ь на́шихъ принесохом̾ хлⷠ‍҇ѣ на́шъ , ѿ лица мечю въ пꙋстыни · Ко́жа на́ша ꙗ҆́ко пещъ ѻ҆ ча́дѣ ѹ҆жасошасѧ ѿ лица бꙋрнаго гла́да . же́ны въ сїѻ́нѣ смири́ша , дв҃ица въ́ градѣхъ і҆ѹ́динѣхъ . кнѧ́ѕи ꙁа́ рꙋкꙋ и҆хъ повѣси́шасѧ , ста́рцы не прослави́шасѧ . и҆ꙁбран̾нїи пла́чь поⷣѧ́ша , и҆ ю́ноша въ кла́дѣ ѿнемогошасѧ , и҆ ста́рцы ѿⷮ враⷮ премол̾кнꙋша · Расы́пасѧ ра́дость срⷣць нашиⷯ . и҆ꙁбраннїи ѿ пѣснїи свои̑хъ ѹ҆молко́ша . ѻ҆брати́сѧ въ пла́чь лиⷦ‍҇ на́шъ . спадѐ вѣнецъ ꙁ̾ главы̀ на́шеѧ . го́ре намъ ꙗ҆́ко съгрѣши́хомъ . ѻ҆ семъ смꙋтисѧ срⷣце на́ше , и҆ помръкнꙋста ѻ҆́чи на́ши , по горѣ сїѻ́нѣ ꙗ҆́ко погы́бе , лиси́ца прои̑до́ша ю҆̀ . Ты́ же г҃и въ вѣки всели́шисѧ , прⷵтлъ тво́и в роⷣ и҆ роⷣ · Въскꙋю въ вѣки ꙁабыва́еши на́съ , ѻ҆ста́виши насъ въ продлъженїе дн҃и . ѻ҆брати н҄ы г҃и къ себѣ , и҆ ѻ҆братиⷨсѧ . поновѝ дн҃и на́ша ꙗ҆коже и҆ прежде . чт҄о ѿрѣва́ѧ ѿрине́ши наⷵ , раⷥгнѣвасѧ на́ ны ѕѣ́ло ·
Коне́цъ пла́чꙋ , і҆еремїи проро́ка · и҆́мать в̾ себѣ гла́въ , е҃ · 
