ИѠСИЯ ПРО҃РКЪ
Глⷡ‍҇а , а҃ · Сло́во гн҃е е҆же бысть къ і҆ѻ҆сїи верїинꙋ въ дн҃и ѻ҆ѕїины , і҆ и҆ѻ҆а̑ѳа́млѧ , и҆ а҆ха́ꙁовы , і҆ и҆е̑ꙁекїины цр҃еи і҆ѹ́динъ , и҆ въ дн҃и і҆е̑ровоа́млѧ сн҃а і҆ѻ҆асова црѧ і҆и̑л҃ева · Нача́токъ словⷶ гн҃ѧ къ і҆ѻ҆сїи · и҆ рече г҃ь къ і҆ѻ҆сїи , и҆дѝ , пои̑ми себѣ женꙋ̀ блꙋженїѧ , и҆ роди ча́да блꙋже́нїѧ . поне́же блꙋдѧ́щи съблꙋ́дитъ ꙁемлѧ̀ ѿ г҃а · і҆ и҆де і҆ поѧ̀ гомо́рь дщер̾ давидаи҆́млю . и҆ ꙁача̀ и҆ роди е҆мꙋ сн҃ъ · и҆ рече г҃ь к немꙋ , проꙁови и҆мѧ е҆мꙋ і҆е̑ꙁра́ель · ꙁане е҆щѐ ма́ло , да и҆ м̾щꙋ крови і҆е̑ꙁрае̑левы в̾ домꙋ і҆и̑ѹ̀ , и҆ покою̀ црⷵтво до́мꙋ і҆и̑л҃ева · и҆ бꙋдетъ в то́и дн҃ь съкрꙋшꙋ лꙋкъ і҆и̑л҃евъ на полѧ́нѣ і҆е̑ꙁрае̑левѣ . и҆ ꙁачаⷡ‍҇ши и҆ роди дще́ре . и҆ рече е҆мꙋ г҃ь , проꙁови и҆мѧ е́й непомилова́на . ꙁане не приложꙋ к̾семꙋ̀ помилова́ти до́мꙋ і҆и̑л҃ева , н҄о съпроти́въ съпроти́влюсѧ и҆мъ · Сн҃ы же і҆ѹдины по ́ ми́лꙋю , и҆ сп҃сꙋ ѧ҆̀ ѻ҆ г҃и бѕ҃ѣ и҆хъ . и҆ не сп҃сꙋ и҆хъ лꙋкомъ , н҄и мечемъ , н҄и бра́нїю , н҄и ко́ньми , н҄и кон̾ники . и҆ ѿдо́и непоми́лован̾нꙋю . и҆ ꙁача́вши па́ки и҆ роди сн҃ъ · и҆ рече г҃ь , проꙁови и҆мѧ е҆мꙋ не лю́дїе моѝ . ꙁане в҄ы не лю́дїе моѝ , и҆ а́ꙁ̾ нѣсмь б҃ъ ва́шъ · И҆ бꙋдетъ число̀ сн҃овъ і҆и̑л҃евъ а҆ки пѣсокъ мор̾скїи , и҆же не и҆ꙁмѣри́тсѧ н҄и и҆счтетсѧ . И҆ бꙋдетъ въ мѣстѣ на не́мже речесѧ и҆мъ не лю́дїе моѝ в҄ы , са́ми т҄ꙋ проꙁоветесѧ сн҃ове б҃а жива́го · И҆ съберꙋтсѧ сн҃ве і҆ѹ́дины , и҆ сн҃ове і҆ил҃евы въкꙋпь , и҆ поста́вѧтъ себѣ вла́сть е҆ді́нꙋ , і҆ и҆ꙁыидꙋтъ ѿ ꙁемлѧ̀ , ꙗ҆́ко вели́къ дн҃ь і҆и̑л҃евъ ·
Глⷡ‍҇а , в҃ · Рцѣте бра́тꙋ свое̑мꙋ , лю́дїе моѝ . и҆ сестрѣ свое́и , помилован̾наѧ . сꙋди́те с҄и съ ма́терїю свое́ю сꙋди́те с҄и . ꙗ҆́ко та не жена̀ моѧ̀ , и҆ а́ꙁъ не мꙋжъ е҆ѧ̀ . и҆ ѿвръгꙋ блꙋженїѧ еѧ ѿ лица̀ свое̑го , и҆ любодѣ́иство еѧ̀ ѿ среды со́сꙋ еѧ̀ . ꙗ҆́коⷤ‍ⷷ съвлекꙋ ю҆̀ на́гꙋ и҆ поста́влю ю҆̀ ꙗ҆́коже и҆ въ дн҃ь рожⷣенїа е҆ѧ̀ . и҆ положꙋ ю҆̀ ꙗ҆́ко пꙋсты́ню , и҆ ѹ҆чиню ю҆̀ ꙗ҆́ко ꙁемлю беꙁ̾ воды̀ , и҆ побїю ю҆̀ жа́ждею . и҆ чаⷣ еѧ̀ не поми́лꙋю , ꙗ҆́ко ча́да блꙋженїѧ сꙋть . ꙗ҆́ко въꙁ̾блꙋди мт҃и иⷯ , ѻ҆срами роди́вшаѧсѧ . рече б҄о , да и҆дꙋ въ слⷣѣ хо́тїи свои̑хъ да́ющиⷯ мнѣ хлѣбы моѧ̀ , и҆ водꙋ мою̀ и҆ риꙁы моѧ̀ , и҆ рѣчнаа моа , и҆ ма́сло мое , и҆ вс҄е е҆же мене достои́тъ · Сего ради с҄е а҆́ꙁъ ꙁаграждꙋ пꙋть еѧ̀ тернїем̾ , и҆ въꙁгражⷣꙋ распꙋтїа еѧ̀ , и҆ стеѕѧ свое́ѧ не ѻ҆брѧ́щетъ . и҆ поже́нетъ хо́ти своѧ , и҆ не пости́гнеⷮ и҆хъ . и҆ въꙁы́щетъ и҆хъ , и҆ не ѻ҆брѧ́щетъ  . и҆ речетъ , да и҆дꙋ и҆ въꙁвращꙋсѧ к̾ мꙋжꙋ свое̑мꙋ прьвомꙋ , ꙗко добрѣе м҄и б҄ѣ тогда̀ не́гли нн҃ѣ , н҄о а҆ꙁъ не раꙁꙋмѣхъ · А҆ꙁъ б҄о да́хъ е́й пшени́цю , и вино , и ма́сло , и сребро̀ ѹ҆мно́жихъ е́и . сїи же сребрени и҆ ꙁла́ты сътвори́ша ваа́лови · Сего ради ѻ҆бращꙋсѧ , и҆ воꙁмꙋ пшени́цю свою въ времѧ еѧ̀ , и҆ вино свое въ гоⷣ е҆го . и҆ ѿи́мꙋ ри́ꙁы своѧ̀ , и҆ рѣчнаѧ своѧ̀ , да не ꙁакрыва́етъ стꙋда свое̑го . и҆ нн҃ѣ ѿкрыю нечистотꙋ̀ еѧ̀ преⷣ хо́тьми еѧ̀ . и҆ никтоже ѿи́мет̾ е҆ѧ̀ ѿ рꙋки мое́ѧ . и҆ ѿвращꙋ вс҄ѧ весе́лїѧ еѧ̀ , и҆ праꙁⷣники еѧ̀ , и҆ новленїѧ мⷵць еѧ̀ , и҆ сꙋбо́ты е҆ѧ̀ , и҆ вс҄ѧ вели́ки дн҃и еѧ̀ . и҆ погꙋблю виногра́ды еѧ̀ , и҆ смоквинїѧ еѧ̀ , вс҄е е҆ли́ко вѣща̀ , м̾ꙁды м҄и сꙋть сїа да́ша мнѣ хо́ти моѧ̀ . и҆ положꙋ ю҆̀ въ свѣдѣнїе , и҆ поꙗ̑дѧтъ ю҆̀ ѕвѣрїе по́льстїи , и҆ птица нбⷵныѧ , и҆ га́ди ꙁе́мнїи . и҆ м̾щꙋ на не́и дн҃и ваа́ловы , в нѧ́же требы кладѧ́ше и҆мъ . и҆ въдѣа́ше ѹ҆серѧ́ꙁѧ своѧ̀ , и҆ мониста̀ своѧ̀ , и҆ хожда́ше въ слѣдъ хо́тїи свои̑хъ а҆ менѐ ꙁабы̀ , гл҃етъ г҃ь · Сего ради с҄е а҆ꙁъ съблажню ю҆̀ , и҆ ѹ҆чиню ю҆̀ ꙗ҆́ко пꙋстыню , и҆ воⷥгл҃ю въ срⷣце еѧ̀ , и҆ дамъ е́й притѧжа́нїе е҆ѧ̀ ѿтꙋдꙋ и҆ по́лѧнꙋ а҆́хроѻ҆вꙋ , ѿвръсти смы́слъ е҆ѧ̀ . и҆ смириⷮсѧ т҄ꙋ по дн҃емъ дⷮѣства е҆ѧ̀ , и҆ по дн҃емъ и҆ꙁведенїѧ еѧ̀ ѿ ꙁемлѧ е҆гѷпет̾скы · И҆ бꙋдетъ въ то́и дн҃ь гл҃етъ г҃ь , приꙁоветъ м҄ѧ мⷤꙋ мои , а҆ не въꙁоветъ мене к̾семꙋ ваа̑лимъ . н҄иꙁвергꙋ и҆мена̀ ваа̑лимлѧ ѿ ѹ́стъ е҆ѧ , и҆ не въспомѧнꙋ̀т̾сѧ к̾семꙋ и҆мена иⷯ · И҆ ꙁавѣща́ю и҆мъ ꙁавѣтъ в̾ то́и дн҃ь , съ ѕвѣр̾ми поⷧ‍҇скими , и҆ съ птицами нбⷵными , и҆ съ га́ды ꙁе́мными . и лꙋкъ , и҆ меⷱ‍҇ , и҆ бра́нь съкрꙋшꙋ съ ꙁемли , и҆ вселю ѧ҆̀ съ ѹ҆пова́нїемъ . и҆ поимꙋ т҄ѧ себѣ въ вѣкъ . и҆ пои̑мꙋ т҄ѧ себѣ въ правдꙋ , и҆ въ сꙋды , и҆ въ млⷵть , и҆ въ щедроты . и҆ поимꙋ т҄ѧ себѣ въ вѣрꙋ , и҆ ѹ҆вѣси г҃а · И҆ бꙋдетъ в то́и дн҃ь гл҃етъ г҃ь , послꙋшаю небесе , и҆ ѻ҆на̀ послꙋшаютъ ꙁемли , и҆ ꙁемлѧ послꙋша́етъ п̾шени́ца , и҆ вина , и҆ ма́сла . и҆ сїи послꙋшаютъ і҆и̑л҃ѧ . и҆ всѣ́ю ѧ҆̀ себѣ на ꙁемлѝ . и҆ поми́лꙋю непоми́лованꙋю . и҆ рекꙋ не лю́демъ мои̑мъ , лю́дїе моѝ е҆сте в҄ы . и҆ тїи рекꙋтъ , г҃ь б҃ъ наⷲ т҄ы е҆си ·
Глⷡ‍҇а , г҃ · И рече г҃ь къ мнѣ е҆ще и҆дѝ , и҆ въꙁлюбѝ женꙋ̀ любѧ́щꙋю ѕѣло , и҆ любодѣю . ꙗ҆́ко лю́битъ б҃ъ сн҃ы і҆и̑л҃евы . сїи же въꙁира́ютъ къ бого́мъ чюжⷣимъ , и҆ любѧтъ сковраⷣники съ сꙋхвами · И҆ наѧ́хъ себѣ пѧ́ть надесѧть сребром , и҆ двана́десѧть спꙋды ꙗ҆чменѧ , н҄о и҆ виномъ сеⷣмїюдесѧть и҆ двѣма вѣдрома . и҆ рцы е́й , дн҃и мно́ги да сѣдиши ѹ҆ мене , и҆ а́ꙁ̾ ѹ҆ тебе . и҆ не съблꙋди́ши , н҄и бꙋдеши мꙋжꙋ . ꙁане дн҃и мно́ги сѧ́дꙋт̾ сн҃ове і҆и̑л҃евы не сꙋщꙋ цр҃ю , н҄и сꙋщꙋ кн҃ѕю , н҄и сꙋщꙋ и҆мѣнїю , н҄и сꙋщꙋ тре́бникꙋ , н҄и жречествꙋ , н҄и проповѣда́нїю · И҆ посеⷨ ѻ҆братѧⷮсѧ сн҃ове і҆и̑л҃и , и҆ въꙁыщⷮꙋ г҃а б҃а свое̑го , и҆ дв҃да цр҃ѧ свое̑го . и҆ въсчюдѧⷮсѧ ѻ҆ г҃и и҆ ѻ҆ бл҃гостѧⷯ е҆го въ послѣднѧа дн҃и ·
Глⷡ‍҇а , д҃ · Слы́шите сло́во гн҃е сн҃ове і҆и̑л҃и , ꙗ҆́ко сꙋ́дъ гв҃и къ в̾селшиⷨсѧ на ꙁемли . ꙁане нѣсть и҆́стин̾ны , н҄и млⷵти н҄и свѣдѣнїѧ бж҃їѧ на ꙁемлѝ . клѧ́тва , и҆ л̾жа , и҆ ѹ҆бо́и , и҆ татьба , и҆ любодѣа́нїе расыпа́лосѧ по ꙁемлѝ , и҆ кровь с кроⷡ‍҇ми смѣша́ютъ · Сего ради и҆ въскор̾битъ ꙁемлѧ̀ , и҆ ѹ́малитсѧ съ всѣми всел̾шимисѧ на не́и , съ ѕбѣремъ по́льским̾̾ , и҆ съ га́ды ꙁе́мными , и҆ съ пти́цами небе́сными . и҆ ры́бы мор̾скыѧ ѻ҆скꙋдѣю́тъ . ꙗ҆́ко да никтоже не приⷮсѧ , н҄и ѻ҆блича́етсѧ никто́же · Лю́дїе же моѝ а҆ки съпроти́въ гл҃ѧи жрецъ , и҆ ѿнемо́жесѧ въ дн҃ех̾ , и҆ ѿнемо́жеⷮсѧ пррⷪ‍҇къ с тобо́ю но́щїю . к но́щи прит̾кнꙋхъ мт҃рь твою · Ѹ҆подоби́ша бо сѧ лю́дїе моѝ а҆ки не и҆мꙋще ѹ҆мѣнїѧ . ꙗ҆́ко т҄ы ѹ҆мѣнїе ѿве́рже , ѿвръгꙋ и҆ а́ꙁъ тебе ѿ жречествова́ти мнѣ . и҆ ꙗ҆́ко ꙁабы́лъ е҆си ꙁако́нъ б҃а свое̑го , ꙁабꙋдꙋ и҆ а́ꙁъ ча́да твоа̀ . по мно́жествꙋ и҆хъ та́ко съгрѣшишⷶ мнѣ , сла́вꙋ иⷯ въ бесчестїе положꙋ · Грѣхи людїи мои̑хъ и҆ꙁъꙗ̑дѧтъ , и в неправда́хъ и҆хъ въꙁмꙋтъ и҆нїи дш҃а и҆хъ · И҆ бꙋдетъ ꙗ҆́коже лю́дїе та́ко и҆ жрецъ . и҆ м̾щꙋ в̾ нихъ пꙋти и҆хъ и҆ мышленїѧ и҆хъ ѿда́мъ и҆мъ . и҆ бꙋдꙋтъ ꙗ҆́сти , и҆ не насы́тѧтсѧ . съблꙋди́ша , и҆ не и҆спра́вѧтсѧ . поне́же г҃а ѻ҆ста́виша ꙗ҆́ко снабдѣти · Блꙋдъ , и҆ вино , и҆ пїаничество прїѧⷮ срⷣце лю́дїи мои̑хъ . ꙁна́менїи въпрошахꙋ , и҆ же́ꙁлы е҆го повѣда́хꙋ е҆мꙋ . дх҃омъ блꙋженїѧ прельстишасѧ , и҆ съблꙋди́ша ѿ б҃а свое̑го · Връхоⷨ гор̾нымъ требы кладѧ́хꙋ , и҆ холмоⷨ требы полага́хꙋ . поⷣ дꙋбоⷨ , и҆ поⷣ бороⷨ , и҆ поⷣ дꙋбомъ вѣтвенемъ ꙗ҆́ко добръ кро́въ · Сего ради блꙋ́дѧт̾ дщерѧ ва́ша , и҆ невѣсты ва́ша любодѣюⷮ · и҆ не присѣщꙋ дщерехъ ва́шихъ е҆гда̀ блꙋ́дѧтъ , и҆ невѣсты ва́ша е҆гда̀ любодѣ́ютъ · Ꙗ҆́ко и҆ тїи съ блⷣꙋники съгрѣꙁи́шасѧ , и҆ с̾ съвръшеными требы кладѧхꙋ , и҆ лю́дїе смыслѧ́щеи съ блꙋдницею с̾плета́хꙋсѧ · Ты же і҆и̑л҃ю не нераꙁꙋмѣва́и , і҆ѹ́да не в̾ходи въ галга́лꙋ , и҆ не въсходите в до́мъ ѻ҆́н̾новъ . и҆ не кла́нѧитесѧ госпо́демъ л̾жи́вымъ . ꙗ҆ко ю҆́ница стрѣкомъ . стрѣчема раꙁгорѣсѧ і҆и̑л҃ь . нн҃ѣ напасеть ѧ҆̀ г҃ь ꙗ҆́ко те́лца на простран̾нѣ . прича́стникъ кꙋми́ромъ е҆фрѣмъ , положи себѣ събла́ꙁны , и҆ꙁволи ханане́ѧ , блꙋдѧ́ще въꙁ̾блꙋдиша . въꙁлю́биша беꙁъчестїе ѿ меженїѧ е҆мꙋ . съвра́тъ дх҃а е҆мꙋ въсви́щетъ въ крылꙋ е҆го , и҆ срамѧтсѧ ѿ тре́бникъ и҆хъ ·
Глⷡ‍҇а , е҃ · Слы́шите с҄е жер̾цы , и҆ вон̾мите домꙋ і҆и̑л҃евъ , и҆ до́ме цр҃ь внꙋшите , ꙗ҆́ко к̾ ва́мъ е҆сть сꙋдъ . ꙗ҆́ко прꙋгло бы́сте страж̾бѣ , и҆ ꙗ҆́ко мрежа препѧта въ и҆тавїрїи ловѧ́щїи сѣти поток̾ше . а҆ꙁ же каꙁа́тель вамъ , а҆ꙁъ ѹ҆вѣдѣхъ е҆фрема , и҆ і҆и҃ль не ѿстꙋпи ѿ мене . ꙁане нн҃ѣ съблꙋди е҆фрем̾ , и҆ ѻ҆сквернисѧ і҆и̑л҃ь . не положи́ша мышленїи свои̑хъ въꙁврати́тисѧ къ б҃ꙋ свое̑мꙋ , ꙗ҆́ко дх҃ъ блꙋженїѧ е҆сть в нихъ , и҆ г҃а не ѹвѣдѣша · И҆ смириⷮсѧ ѹ҆кори́ꙁна і҆и̑л҃ѧ в̾ лице е҆мꙋ . і҆ил҃ь и҆ е҆фрⷨѣ ѿнемо́жетасѧ в̾ непра́вдаⷯ своиⷯ , и ѿнемо́жеⷮсѧ і҆ и҆ѹ́да с ни́ми · Съ ѻ҆́вцами и҆ с теⷧ‍҇цы пои̑дꙋтъ въꙁыска́ти г҃а , и҆ не ѻ҆брѧ́щꙋтъ е҆го , ѹ҆клони бо сѧ ѿ ниⷯ . ꙗ҆ко г҃а ѻ҆ста́виша , ꙗ҆ко ча́да чюжⷣа породи́ша себѣ . нн҃ѣ поꙗ̑дѧтъ ѧ҆̀ си́плеве и҆ прича́стїѧ и҆хъ · Въстрꙋби́те въстрꙋбите на хол̾мѣх̾ , въꙁ̾гласи́те на высокихъ , проповедите въ домꙋ ѻ҆́н̾новѣ . ѹ҆жасесѧ венїаминъ , е҆фрѣмъ в̾ пагꙋбꙋ бы́сть въ дн҃и накаꙁа́нїѧ , въ пле́менехъ і҆и̑л҃евахъ ѹ҆каꙁа́хъ вѣрнаѧ . бы́ша кнѧ́ѕи і҆ѹдины ꙗ҆́ко прелага́ющеи ме́жда , на нѧ раꙁлѣю ꙗ҆ко во́дꙋ гнѣвъ свои · Съдолѣ же е҆фрѣмъ съпе́рника свое̑го попра сꙋдъ ꙗ҆́ко начатъ ходити въ слѣдъ сꙋихъ . а҆́ꙁ же ꙗ҆́ко мѧтежъ е҆фрѣмови , и҆ ꙗ҆́ко ѻ҆сте́нь до́мꙋ і҆ѹ́динꙋ . и҆ вѣсть е҆фрѣмъ ꙗ҆́ꙁвꙋ свою , і҆ и҆ѹ́да бо́лѣꙁнь свою . і҆ и҆де е҆фрѣмъ къ а҆сѷрїемъ , и҆ пꙋсти послы̀ къ цр҃ю и҆а̑ривꙋ , и҆ то́и не мо́же и҆ꙁба́вити ва́съ , и҆ не преста́нетъ ѿ ваⷵ бо́лѣꙁнь · Ꙁане а҆ꙁъ е҆смь ꙗ҆́ко паньѳи́рь е҆фрѣмови , и҆ ꙗ҆́ко ле́въ до́мꙋ і҆ѹ́динꙋ . и҆ а́ꙁъ въсхищꙋ і и҆дꙋ , и҆ воꙁмꙋ , и҆ не бꙋдеⷮ комꙋ ѿꙗ҆́ти · И҆дꙋ и҆ въꙁ̾вращꙋсѧ на мѣсто свое и҆ почїю , до́ндеже поги́бнꙋтъ и҆ ѻ҆братѧ́тсѧ и҆ въꙁы́щⷮꙋ лица мое̑го ·
Глⷡ‍҇а , ѕ҃ · Съ скорбѣнїемъ свои̑мъ ѹ҆ранѧ́тъ къ мнѣ , гл҃юще , и҆демъ и҆ ѻ҆брати́мсѧ къ г҃ꙋ б҃ꙋ на́шемꙋ . ꙗ҆́ко то́и побѝ н҄ы , і҆ и҆сцѣ́литъ н҄ы . ꙗ҆́ꙁ̾витъ , и҆ врачꙋ́етъ н҄ы . і҆ и҆сцѣ́лит̾ н҄ы по двою дн҃ю . въ дн҃ь третїи въскреснемъ , и҆ живи бꙋдемъ преⷣ ниⷨ . и҆ ѹ҆вѣмъ и҆ поженемъ ѹ҆вѣдѣти г҃а . ꙗ҆́ко свⷮѣ гото́въ ѻ҆брѧ́щемъ и҆̀ и҆ прїидетъ намъ ꙗ҆́ко дождь ра́ныи и҆ поꙁдны ꙁемлѝ · Чт҄о т҄и сътворю е҆фрѣме . чт҄о т҄и сътворю і҆ѹ́до . млⷵть б҄о ва́ша ꙗ҆́ко ѻ҆́блакъ ѹ҆тренїи , и҆ ꙗ҆ко роса ра́но пада́ющїѧ · Сего ради пожа́хъ пррⷪ‍҇ки ва́ша , и҆ побихъ ѧ҆̀ словесемъ ѹ҆́стъ моиⷯ , и҆ сꙋдъ мои ꙗ҆́ко свѣтъ и҆ꙁы́идетъ . ꙁане млⷵти хощꙋ неглѝ требѣ , и҆ ѹ҆вѣдѣнїе бж҃їе нежели всесъж̾женїе . сїи же сꙋть ꙗ҆́ко чл҃къ престꙋпаѧй ꙁавѣт̾ , т҄ꙋ преѻ҆бидиша м҄ѧ гл҃етъ г҃ь . дѣлаѧй сꙋ́ѧа мꙋтѧ́щи во́дꙋ . а҆ крѣпость твоѧ̀ ꙗ҆́ко мꙋжа и҆скꙋша́юща . съкры́ша жер̾цы пꙋть ѹ҆би́ша сикѷмꙋ , ꙗ҆́ко беꙁако́нїе сътвори́ша . в домꙋ̀ і҆и̑л҃и ви́дѣхъ т҄ꙋ вещь гроꙁнꙋ , блꙋженїемъ е҆фрѣмовымъ ѻ҆скверни́сѧ і҆и̑л҃ь . і҆ и҆ѹ́да ѻ҆ста́ви жа́твꙋ свою , начни и҆ма́ти вино свое , вънегда̀ въꙁвраща́ю плѣн̾ники лю́дїи мои̑хъ ·
Глⷡ‍҇а , ꙁ҃ · Внегда̀ и҆сцѣлю і҆и̑л҃ѧ , и҆ ѿкры́етсѧ непра́вда е҆фрѣмова , и҆ ꙁло́ба самарїиска ꙗ҆́ко въꙁлюби́ша л̾жꙋ . и҆ та́ть к немꙋ вни́детъ , и҆ съвлача и҆̀ раꙁбо́иникъ . на пꙋти е҆мꙋ ꙗ҆́коже вкꙋпѣ спою́тъ , ꙗ҆́ко пою́щи въ срⷣцы свое̑мъ вс҄ѧ ꙁло́бы и҆хъ помѧнꙋ́хъ . нн҃ѣ ѻ҆быидо́ша мѧ ра́ꙁвѣтї и҆хъ , проти́вꙋ лицꙋ м҄и бы́ша · Ꙁло́бами свои̑ми въꙁвесели́ша цр҃ѧ , и҆ л̾жа́ми свои̑ми кн҃ѕѧ · вс҄и любодѣ́юще ꙗ҆́ко пе́щь жего́ма на пече́нїе , и҆ждеже́тъ ѧ҆̀ ѿ пла́мене . ѿ примеше́нїѧ ма́сти , дон̾деже въмѣси́тсѧ т҄о вс҄е . въ дн҃и цр҃ь вашиⷯ , нача́ша кн҃ѕи ꙗ҆ри́тисѧ ѿ вина̀ . простро́ша рꙋ́ки своѧ съ расыпа́тели . ꙁане раꙁгорѣшасѧ ꙗ҆́ко пе́щь срⷣца и҆хъ внегда̀ пресѣда́ютъ и҆мъ . вс҄ю нощ̾ сна̀ е҆фрѣ́мъ насыти́сѧ , ꙁаѹ҆́тра бы́сть и҆ раꙁгорѣсѧ ꙗ҆́ко ѻ҆́гнь пла́мене . вс҄и съгрѣшасѧ ꙗ҆́ко пе́щь жего́ма , и҆ ѻ́гнь и҆ꙁ̾ꙗ҆́сть сꙋдїѧ и҆хъ . вс҄и цр҃и и҆хъ падоша , и҆ не бѣ в ни́хъ молѧисѧ къ мнѣ · Є҆фре́мъ въ людеⷯ самъ смѣша́шесѧ . е҆фрѣ́мъ бы́сть погребенъ ѻ҆прѣснокъ не ѻ҆бращаеⷨ . иⷥꙗдо́ша чюжⷣїи крѣ́пость е҆го , сеи же не раꙁꙋмѣ . н҄о и҆ сѣди́ны ꙗ҆ви́шасѧ на немъ , ѻ҆́н̾ же не поꙁна̀ · И҆ смири́тсѧ ѹ҆кори́ꙁна і҆и̑л҃ева в̾ лице е҆мꙋ , и҆ не въꙁврати́шасѧ къ г҃ꙋ б҃ꙋ свое̑мꙋ , и҆ не въꙁыска́ша е҆го ѻ҆ всемъ се́мъ · и҆ бѣа́ше е҆фрѣмъ ꙗ҆́ко го́лꙋбъ не и҆мы́и срⷣца . е҆гѷптїа моли́ша въ а҆сѷрїа и҆до́ша . ꙗ҆́коже бо и҆дꙋтъ въꙁложꙋ на́ нѧ мре́жꙋ свою . ꙗ҆ко пти́ца нбⷵныа свергꙋ ѧ҆̀ . накажꙋ ѧ҆̀ въ слꙋхъ скор̾бѣ́нїѧ и҆хъ · Го́ре и҆мъ , ꙗ҆́ко ѿскочи́ша ѿ мене грѣшни сꙋть , ꙗ҆́ко нечествова́ша къ мнѣ . а҆ а́ꙁъ ѧ҆̀ и҆ꙁба́вихъ , сїи же согл҃аша до мене л̾жꙋ . и н въꙁъпи́ша къ мнѣ срⷣца иⷯ , н҄о пла́кахꙋсѧ ѻ҆ лжи и҆х̾ . ѻ҆ пшени́цꙋ и҆ ѻ҆ вино сѣча́хꙋсѧ . накажⷮꙋсѧ мно́ю . а҆ꙁ̾ же ѹ҆крѣпихъ мы́шцꙋ и҆хъ , и҆ къ мнѣ помы́слиша ѕл҄ѣ . съврати́шасѧ ни въчтоже бы́ша ꙗ҆́ко лꙋ́къ напрѧ́женъ · Падꙋтсѧ кн҃ѕи и҆хъ мечемъ , ненакаꙁа́нїа дѣ́ла ꙗ҆ꙁы́ка и҆хъ . с҄и ꙁло́ба и҆хъ въ ꙁемлѝ е҆гѷпеⷮстѣи ·
Глⷡ‍҇а , и҃ · Ꙗко ꙁемлѧ̀ непроходи́ма , ꙗ҆́к трꙋба , ꙗ҆́ко ѻ҆ре́лъ въ до́мꙋ гн҃и . поне́же престꙋпи́ша ꙁа вѣтъ мои , и҆ на ꙁако́нъ мои не чествова́шⷶ . къ мнѣ въꙁовꙋтъ б҃е поꙁна́хом̾ т҄ѧ , ꙗ҆́ко і҆и̑л҃ь воⷥврати бл҃гаѧ враги б҄о прогна́ша · Сами цр҃ѧ поста́виша , а҆ не мною нача́ ша . кнѧ́ѕи ѹ҆ста́виша , и҆ не ꙗ҆ви́ша м҄и . съ сребра свое̑го и҆ ꙁла́та сътвори́ша себѣ кꙋми́ры , ꙗ҆́ко да потребѧ́тсѧ · ѿврьꙁи те́лець свои самарїе , раꙁ̾гнѣ́ва сѧ ꙗ҆́рость моѧ на́ нѧ . до чесо не мо́гꙋтъ ѹ҆чисти тисѧ и҆же въ і҆и̑л҃и . и҆ т҄о древодѣлѧ сътворѝ , и нѣсть б҃ъ . ꙁанѐ л̾стѧ̀ бѧ́ше те́лець твои самарїе Ꙗ҆́ко вѣтромъ и҆сте́пено всѣѧша , и҆ раꙁрⷣꙋше́нїе иⷯ по жде́тъ и҆хъ , съ гор̾сть не и҆мы́и си́лы да сътво ри́тъ мꙋкꙋ̀ . а҆щеⷤ‍ⷷ и҆ сътвори́тъ , т҄о и́нїи и҆ꙁ̾ꙗ̑дѧⷮ ю҆̀ Погрѧ́ꙁе і҆и̑л҃ь , нн҃ѣ бы́сть въ страна́хъ ꙗ҆́ко сосꙋдъ непотре́бен̾ . тїи въꙁыдо́ша въ а҆сѷрїю . процвѣ те ѻ҆ себѣ въ мнѣ , е҆фрѣмъ м̾ꙁдꙋ въꙁлюбѝ . сег ради преда́стьсѧ въ страны̀ , нн҃ѣ преждꙋ̀ и҆хъ . да почїют̾ ма́ло помаꙁа́ти цр҃ѧ и҆ кн҃ѕѧ . ꙗ҆́ко ѹ҆мно жѝ е҆фрѣмъ тре́бникь , въ грѣхъ бы́ша е҆мꙋ  . въ пишѝ е҆мꙋ мно́жество ꙁако́нъ е҆го . въ чю́ждаѧ намени́шасѧ тре́бницы въꙁлю́бленїи . тѣм̾же а҆щ и҆ поло́жаⷮ тре́бꙋ і҆ и҆ꙁъꙗ̑дѧ́тъ мѧ́са , г҃ь не прїи меⷮ и҆хъ . нн҃ѣ помѧне́тъ неправды иⷯ , и҆ м̾сти́тъ грѣхъ и҆хъ . тїи въ е҆гѷпетъ въꙁврати́шасѧ , и въ а҆сѵрїиⷯ нечи́стаѧ и҆ꙁъꙗ҆́дѧ́тъ . и҆ ꙁабы̀ і҆ил҃ь съ тво́ршаго и҆̀ , и҆ въꙁъградѝ тре́бища . і҆ и҆ѹ́да ѹ҆ мно́жи гра́ды ѹ҆твержены , н҄о послю̀ ѻ́гнь на гра́ды е҆го и҆ потреби́тъ ко́ренїѧ и҆х̾ ·
Глⷡ‍҇а , ѳ҃ · Не ра́дꙋисѧ і҆ил҃ю , н҄и весели́сѧ ꙗ҆́коже и҆ лю́дїе , ꙗ҆ко съблꙋдиⷧ‍҇ е҆си ѿ г҃а б҃а свое̑го . въꙁлюбѝ даа́нїа на всⷯѣ гꙋмнⷯѣ пшени́ца . и҆ тѣскъ не поꙁна ихъ , и҆ вино̀ сълга̀ и҆мъ · Не всели́шасѧ на ꙁемлѝ гн҃и . вселисѧ е҆фре́мъ въ е҆гѷптѣ , и҆ въ а҆сѷрїихъ и҆ꙁъꙗ҆́дѧ́тъ нечи́стаѧ , вс҄и ꙗ҆́дꙋщеи ѻ҆сквернѧ́тсѧ . понеже хлѣби и҆хъ дш҃ь и҆хъ , не вни́дꙋтъ въ до́мъ гн҃ь . чт҄о сътво́рѧтъ въ дн҃ь сон̾ма , и҆ въ дн҃ь праꙁⷣника гн҃ѧ . сего ра́ди с҄е по́идꙋтъ ѿ трꙋда е҆гѷпеⷮска , и҆ пожде́тъ и҆хъ мем̾фи́съ , и҆ потреби́тъ ѧ҆̀ мах̾ма́съ . сребро̀ иⷯ пагꙋба прича́стїе , трънїе въ двореⷯ и҆мъ · Приспѣва́ютъ дн҃їе м̾ще́нїа твое̑го . и҆ ѻ҆ꙁли́тсѧ і҆и̑л҃ь ꙗ҆́ко прⷪ‍҇ркъ несмы́сленъ чл҃къ носѧ́и дх҃ъ . ѿ мно́жества непра́вдъ твоихъ ѹ҆мно́жисѧ и҆ꙁъѹ҆мле́нїе  . стражба̀ е҆фрѣмъ съ бм҃ъ , прⷪ‍҇ркъ прꙋгло лꙋка́во на пꙋтехъ е҆мꙋ , и҆ꙁъѹ҆мле́нїе в̾ домꙋ б҃а е҆го ѹ҆твердѝ , і҆ и҆стлѣша по днемъ хол̾ма . въспомѧнетъ непра́вды и҆хъ м̾ще́нїе грѣхъ и҆хъ · Ꙗ҆́ко гро́ꙁнъ въ пꙋсты́ни ѻ҆брѣто́хъ і҆и̑л҃ѧ , и҆ ꙗ҆ко стра́жъ на смоко́вницы ра́н̾ны ѹ҆ви́дѣхъ ѿц҃а и҆хъ . сїи же внидо́ша къ вельфегорꙋ , и҆ ѿлꙋчи́шасѧ на стыдѣ́нїе . и҆ бы́ша въꙁлю́бленїи ꙗ҆ко гню́сни . е҆фрѣмъ ꙗ҆́ко птицⷶ ꙁалетѣ . сла́вы и҆хъ ѿ порожде́нїи ѿ бо́лѣꙁни ѹ҆тро́бы ражда́ющаѧ , и҆ ѿ ꙁача́тїи . и҆мже а҆ще и҆ въскръмѧтъ ча́да своѧ , беꙁ ниⷯⷯ бꙋдꙋтъ ѿ чл҃къ . тѣмже и҆ лю́тѣ имъ е҆сть ꙁанѐ ѻ҆ста́виⷯ ѧ҆̀ · плоть моѧ̀ ѿ ниⷯ · Є҆фрѣмъ ꙗ҆́ко ви́дѣхъ в лови́твѣ преⷣпоста́ви ча́да своѧ . і҆ е҆фрѣмъ и҆ꙁведѐ на ꙁаколе́нїе чада е҆го . да́жⷣь и҆мъ г҃и , чт҄о дасѝ и҆мъ . да́жⷣь иⷨ ѹ҆тро́бꙋ неплодѧ́щꙋсѧ , и҆ съсцы сꙋхи · Вс҄ѧ ѕло́бы и҆хъ в̾ галга́лѣх̾ ꙗ҆ко т҄ꙋ и҆хъ въꙁненавидⷯѣ . ѕло́бы ради хꙋдожествъ и҆хъ , и҆ꙁ домꙋ свое̑го и҆жⷣенꙋ ѧ҆̀ . к̾семꙋ да не приложꙋ̀ люби́ти и҆хъ . вс҄и кнѧ́ѕи и҆хъ не покорѧ́тсѧ · Поболѣ е҆фрѣмъ , ко́ренїе е҆го и҆схоша , пло́да ксемꙋ̀ да не принесе́тъ . поне́же а҆ще и҆ поро́дѧт̾ , побїю по́мыслы ѹ҆тро́бы и҆хъ · ѿринеⷮ ѧ҆̀ б҃ъ ꙗ҆́ко не послꙋшаша е҆го , и҆ бꙋдⷮꙋ прише́лцы в̾ странаⷯ ·
Глⷡ‍҇а , і҃ · Винограⷣ бл҃голо́ꙁенъ і҆и̑л҃ь плоⷣ ѻ҆би́ленъ е҆го по мно́жествꙋ плода е҆го ѹ҆мно́жи тре́б ники . по бл҃готамъ ꙁемлѧ̀ е҆го въꙁ̾гради ка́пища . раꙁдѣли́ша срⷣца своѧ̀ , нн҃ѣ по ги́бнꙋтъ . са́мъ раскопа́етъ тре́бники и҆хъ , съкрꙋшитъ кꙋми́ры и҆хъ . и҆́мже нн҃ѣ ре кꙋтъ , нѣсть цр҃ѧ в на́съ . ꙗ҆́ко не боѧ́хомъсѧ г҃а , цр҃ь же чт҄о сътворитъ на́мъ . гл҃ѧ словеса̀ и ꙁавѣты , л̾же́ю ꙁавѣщаюⷮ ꙁавѣтъ , проѕѧ́бнетъ сꙋдъ а҆ки тро́скот̾ на цѣли́ꙁнѣ . телцꙋ до́мꙋ ѻ҆́ннова ѻ҆бита́ютъ в̾сели́вшїисѧ въ самарїю . ꙗ҆́к желѣша лю́дїе е҆го к немꙋ , и҆ ꙗ҆коⷤ‍ⷷ раⷥгнѣва ѧ҆̀ пора дꙋюⷮсѧ на сла́вѣ е҆го ꙗ҆ко пресели́сѧ ѿ ниⷯ . и҆ въ а҆сѷрїю же свѧꙁа́вша и҆̀ ѿведоша въ да́ръ і҆а̑ри́ вꙋ цр҃ю · Є҆фрѣмъ прїиметъ срамъ , и҆ сра ми́тсѧ і҆и̑л҃ь ѻ҆ совѣтѣ свое̑мъ . ѿвръже самарїѧ цр҃ѧ свое̑го а҆ки ро́ꙁгꙋ на лице водѣ . н҄иꙁ̾вергꙋт сѧ требища ѻ҆́н̾нова съгрѣшенїѧ і҆и̑л҃ева . те́рнїе и во́лчецъ воꙁни́кнетъ по тре́бникомъ и҆хъ . и҆ ре кꙋтъ къ гора́мъ покры́ите н҄ы , и҆ хол̾момъ па дѣте на насъ . ѿнелѣ хол̾ми съгрѣши і҆и̑л҃ь , т҄ꙋ поста́виша , не постигнетъ и҆хъ на хол̾мѣ . ра́т на ча́да непра́вды прїиди , накажꙋ ѧ҆̀ помы шленїю мое̑мꙋ . и҆ съберꙋтсѧ лю́дїе на нѧ внегда̀ накаꙁꙋ́ют̾ ѧ҆̀ въ дво́ю непра́вдахъ иⷯ · Є҆ф рѣмъ ю҆́ница неѹ҆чена лю́битъ ѻ҆долѣнїе , а҆́ꙁ ж наи̑дꙋ на добротꙋ̀ вы́ѧ еѧ̀ . настꙋплю е҆фрѣмови ѹ҆молчю ѿ і҆ѹ́ды , ѹ҆крѣпи́тъ е҆мꙋ і҆а́ковъ . сѣ́ит себѣ въ пра́вдꙋ , и҆ пожнете плоⷣ жи́тъ . и҆ просвѣтѣте себѣ свѣтъ видѣнїѧ . до́ндеже вре мѧ въꙁыщи́те г҃а , до́ндеже прїидꙋтъ ва́мъ жита пра́вды · Въскꙋ́ю премолчасте беꙁако́нїе , и плоⷣ е҆го ѻ҆бъи̑ма́сте , и҆ꙁъꙗ҆́сте плоⷣ лжа̀ . ꙗ҆́ко ѹ҆ пова ѻ҆рꙋжїемъ свои̑мъ въ мно́жествѣ си́лы тво е́ѧ . и҆ въста́нетъ па́гꙋба в лю́деⷯ твои̑хъ , по ги́бнꙋтъ ꙗ҆́коже поги́бе и҆ кнѧ́ѕь сал̾мана в до мꙋ̀ а҆рвеи҆́ли въ дн҃и ра́тны , ма́терь по ча́дѣхъ потреби́ша . та́коже сътворю̀ ваⷨ до́ме і҆и̑л҃въ ѡ лица ꙁло́бы ва́шеѧ ·
Глⷡ‍҇а , а҃і · Ꙁаѹ҆́тра ѿвръгошасѧ ꙗ҆́ко ꙁарѧ ѿве́ржесѧ цр҃ь і҆и̑л҃вь . и҆́мже младе́нецъ і҆и̑л҃ь , и҆ а́ꙁъ въꙁлю́бихъ и҆̀ . и҆ꙁъ е҆гѷпта въꙁваⷯ сн҃а мое̑го . ꙗ҆́коже приꙁва́хъ ѧ҆̀ , та́кожⷣе ѿхожда́хꙋ ѿ лица̀ мое̑го · сїи же ваа̑лимꙋ требꙋ кладѧ́хꙋ , і҆ и҆ꙁваѧ́нымъ кадѧ́хꙋ . а҆ꙁ̾ же помогох̾ е҆фрѣмови , вꙁѧ́хъ и҆̀ на мы́шцꙋ свою̀ , и҆ не раꙁꙋмѣша ꙗ҆ко и҆сцѣлихъ ѧ҆̀ . въ и҆стлѣнїи чл҃чьстѣ привлекоⷯ ѧ҆̀ нака́ꙁаны любленїѧ мое̑го · И҆ бꙋдꙋ и҆мъ ꙗ҆́ко ѹ҆дарѧа́й чл҃ка ꙁа челюсти  , въꙁрю̀ к немꙋ и҆ премогꙋ е҆мꙋ . всели́сѧ е҆фреⷨ въ е҆гѷпетъ , а҆сѷр же самъ цр҃ь е҆го ꙗ҆́ко не въсхотѣ въꙁврати́тисѧ . и҆ ѿнемо́жесѧ ѻ҆рꙋжїе въ гра́дѣхъ иⷯ , и҆ ѹ҆молче въ рꙋ́кꙋ е҆го , і҆ и҆ꙁъꙗ̑дѧ́тъ ѿ раꙁвѣтъ свои̑хъ · и҆ лю́дїе е҆го висѧ́ще ѿ ѻ҆бита́нїѧ е҆го . и҆ б҃ъ на честнаѧ е҆го раꙁгнѣ́ваетсѧ и҆ не въꙁнесетъ е҆го · Что̀ т҄ѧ ѹ҆строю̀ е҆фрѣме , ꙁащищꙋ т҄ѧ і҆и̑л҃ю . что̀ т҄ѧ положꙋ ꙗ҆́ко и҆ а҆да́ма , ѹ҆строю̀ т҄ѧ ꙗ҆́ко и҆ севои́мъ . превратисѧ срⷣце мое , в семъ смѧтесѧ раскаа́нїе мое . не сътворю̀ по гнѣвꙋ ꙗ҆рости мое́ѧ . не ѻ҆ста́влю ꙗ҆́ко потреби́тисѧ е҆фрѣмови , ꙁане б҃ъ а҆ꙁъ е҆смь а҆ не чл҃къ , въ тебѣ ст҃ъ . и҆ не вни́дꙋ въ гра́дъ въ слѣдъ г҃а ходи́ти · Ꙗ҆́ко ле́въ въꙁреветъ , ꙗ҆́ко то́и въꙁреве́тъ , и҆ ѹ҆жаснⷮꙋсѧ ча́да живоⷮ · И҆ прїидꙋтъ ꙗ҆́ко пти́ца иⷥ е҆гѷпта , и ꙗ҆ко го́лꙋбъ ѿ ꙁемлѧ̀ а҆сѷр̾скы . и҆ ѹ҆ста́влю ѧ҆̀ в̾ домохъ иⷯ , гл҃етъ г҃ь ·
Глⷡ‍҇а , в҃і · Ѡбыиде м҄ѧ лже́ю е҆фрѣмъ , и҆ беꙁъче́стїемъ доⷨ і҆и̑л҃въ , і҆ и҆ѹ́да нн҃ѣ поꙁна̀ ѧ҆̀ б҃ъ лю́дїе ст҃и проꙁва́шасѧ гв҃и . Є҆фрѣм̾ же ꙁо́лъ дх҃ъ гонѧ̀ ꙁнои , весь дн҃ь тща́ѧ и҆ сꙋѧа ѹ҆мно́жи , и҆ ꙁавѣтъ съ а҆сѷрїи ꙁавѣща̀ , и҆ млⷵть въ е҆гѷпетъ въпꙋсти . и҆ сꙋд̾ гв҃и къ і҆ѹ́дѣ м̾стити і҆а́кова . по пꙋтемъ е҆́го , и҆ по хꙋ́дожествомъ е҆го ѿдасть е҆мꙋ . въ ѹ҆тробѣ прельсти бра́та свое̑го . и҆ трꙋды своими ѹ҆крепѣ ккъ б҃ꙋ , и҆ ѹ҆крепѣ съ а҆гг҃лоⷨ и҆ въꙁмо́же · Пла́кашасѧ и҆ моли́ша ми сѧ , в̾ до́мꙋ ѻ҆́н̾ни ѻ҆брѣтоша м҄ѧ и҆ т҄ꙋ гл҃асѧ к ни́мъ . г҃ь же б҃ъ вседръжи́тель бꙋдетъ па́мѧть е҆го · И҆ т҄ы ѻ҆́ бѕ҃ѣ свое̑мъ ѻ҆брати́шисѧ , млⷵть и҆ сꙋдъ снабди́ши , и҆ приближа́исѧ къ б҃ꙋ свое̑мꙋ прⷵно · Ханааⷩ‍҇ въ рꙋцѣ е҆го ꙗ҆́ремъ непра́вды , премага́ти въꙁлю́би . и҆ рече е҆фрѣмъ , ѻ҆баче ѻ҆богатѣхъ , ѻ҆брѣтохъ ѿд̾шенїе ѹ҆ него . вс҄ѧ болѣꙁни е҆го не ѻ҆брѧ́щꙋтсѧ е҆мꙋ непра́вдъ ꙗ҆́же съгрѣши · А҆ꙁъ г҃ь б҃ъ твои и҆ꙁведы́и т҄ѧ иⷥ ꙁемлѧ̀ е҆гѷпет̾ски . е҆ще же вселю т҄ѧ в̾ кꙋщахъ , ꙗ҆́коже въ дн҃и праꙁⷣникъ . и гл҃ахъ пррⷪ‍҇ки , и҆ видѣнїѧ ѹ҆мно́жиⷯ , и҆ в рꙋкахъ пррⷪ‍҇чьскаⷯ сподобиⷯсѧ . а҆ще галааⷣ ѹ҆бо нѣсть ло́жъ , бѧхꙋ въ гал̾га́лѣхъ кнѧ́ѕи тре́бы кладꙋще , и требницы и҆хъ ꙗ҆́ко и҆ же́лви на цѣли́ꙁнѣ по́льстеи . и҆ ѻ҆тыде і҆а́ковъ на́ поле а҆сѷрїиско , и рабо́та і҆и̑ль ѻ҆ женѣ , и҆ ѻ҆ женѣ снабдѣ · И҆ пррⷪ‍҇ ҃ комъ и҆ꙁведе г҃ь і҆и̑л҃ѧ и҆ꙁ̾ ꙁемлѧ е҆гѷпет̾ски , и пррⷪ‍҇комъ снабдѣсѧ . раꙁгнѣва м҄ѧ е҆фрѣмъ и воⷥꙗ̑ри м҄ѧ , и҆ кро́вь е҆го на неⷨ пролїеⷮсѧ и҆ ѹ҆кори́ꙁнꙋ е҆го ѿда́сть е҆мꙋ г҃ь ·
Глⷡ‍҇а , г҃і · По словесѝ е҆фрѣмовꙋ ѻ҆правленїѧ прїѧ и҆ се́и въ і҆и̑л҃и . и҆ положи ѧ҆̀ ваа́лови , и҆ ѹ́мре . и҆ нн҃ѣ приложи́ша съгрѣша́ти , и҆ сътвори́ша сїи себѣ слїа́никъ съ ꙁла́та и҆ с̾ сребра и҆хъ  · сїи гл҃ютъ , коли́те чл҃кы ѻ҆скꙋдѣша б҄о тел̾цы . сего ради бꙋдⷮꙋ ꙗ҆ко ѻ҆блакъ ѹ́тренїи , и҆ ꙗко и роса̀ жа́твенаѧ , и҆дꙋще ꙗ҆́ко и҆ плѣ́вы с то́ка , и҆ пра́хъ съ вѣтвїѧ раꙁвѣва́емыи ви́хромъ · А́ꙁ же г҃ь б҃ъ твои ѹ҆твержа́ѧй нб҃о и съꙁида́ѧи ꙁе́млю , е҆гоже рꙋ́цѣ стѧжа́сте вс҄е вои̑н̾ство нбⷵное , и҆ не покаꙁа́хъ т҄и е҆го ꙗ҆́ко ходи́ти въ слѣдъ и҆хъ · А҆ꙁъ же иꙁведо́хъ т҄ѧ и҆ꙁъ ꙁемлѧ̀ е҆гѷпет̾ски , и҆ б҃а раꙁвѣ мене да не поꙁна́еши . и҆ сп҃саю̑щаго нѣсть ра́ꙁвѣ менѐ · А҆ꙁъ пасо́хъ т҄ѧ въ пꙋсты́ни на ꙁемлѝ невселе́ннѣ по па́ствамъ и҆хъ , и҆ ѹ҆мно́жишасѧ до и҆сполне́нїѧ , и҆ въꙁнесо́шасѧ срⷣца иⷯ , сего ради ꙁабы́ша м҄ѧ . и бꙋдꙋ и҆м̾ ꙗ҆́ко пан̾ѳи́рь , и҆ ꙗ҆́ко и҆ ры́сь на пꙋти а҆сѷрїемъ , и҆ срѧ́щꙋ ѧ҆̀ ꙗ҆́ко и҆ медвѣдь ли́ховаемъ , и҆ раꙁⷣрꙋшꙋ съключе́нїе срⷣць и҆хъ , і҆ и҆ꙁъѧдѧ́тъ ѧ҆̀ щенцы̀ дꙋбра́внїи , и҆ ꙁвѣрь польскїи растоⷬ‍҇гнетъ ѧ҆̀ . в расы́панїе твое і҆и̑л҃ю кт҄о помо́жетъ тебѣ . гдѣ цр҃ь твои , то́и да сп҃сетъ т҄ѧ въ всѣх̾ гра́дехъ твои̑хъ . и҆ да сꙋди́тъ ти е҆мꙋже гл҃а , да́ждь м҄и цр҃ь и҆ кн҃ѕь . и҆ да́хъ цр҃ѧ въ гнѣвѣ свое́мъ , и҆ ѹ҆дръжа́хсѧ въ ꙗ҆́рости мое́и · Съвраще́нїе непра́вды е҆фрѣмовы , съкрове́нъ грѣ́хъ его . бо́лѣꙁни а҆ки раждающїи прїимꙋтъ и҆̀ . с҄е сн҃ъ мои мꙋ́дрыи , ꙁанѐ нн҃ѣ сътръпиⷮ вс҄е съкрꙋше́нїе ча́дъ е҆го · ѿ рꙋкѝ а́довы и҆ꙁба́влю ѧ҆̀ , и҆ ѿ смр҃ти и҆скꙋплю ѧ҆̀ . гдѣ прѧ̀ твоѧ смр҃ти , гдѣ́ ли ѻ҆сте́нъ твои а҆́де · Ѹ҆тѣше́нїе съкры́сѧ ѿ ѻ́чїю твое̑ю , ꙁанѐ се́и междꙋ братїѧ раꙁлꙋ́читъ · Наведе́тъ г҃ь вѣтръ ꙁнои̑нъ и҆с пꙋсты́ни на́нь , и҆ пресꙋшитъ водоте́чи е҆го , и҆ ска́ꙁитъ и҆сточ̾ники е҆го , се́и и҆ска́ꙁитъ ꙁе́млю е҆го и҆ вс҄ѧ сосꙋ́ды е҆го лю́быѧ ·
Глⷡ‍҇а , д҃і · Поги́бнетъ самарїѧ ꙗ҆́ко съпроти́висѧ б҃ꙋ свое̑мꙋ , ѻ҆рꙋжїемъ падⷮꙋ  , и҆ младе́нцы и҆хъ потребѧ́тсѧ , и҆ въ ѹ҆тро́бѣ и҆мꙋщаѧ и҆хъ расѧ́дꙋтсѧ · ѻ҆брати́сѧ і҆и̑л҃ю къ г҃ꙋ б҃ꙋ свое̑мꙋ , ꙁанѐ ѿнемо́жесѧ въ непра́вдахъ твоиⷯ . въꙁмѣте съ собо́ю словеса̀ , и҆ ѻ҆брати́тесѧ къ г҃ꙋ б҃ꙋ свое̑мꙋ · рцѣте е҆мꙋ , мо́жеши весь ѿврещѝ грѣхъ . ꙗ҆коже да не прїимете неправды , н҄о да прїимете бл҃гаѧ . и҆ ѿда́мъ плоⷣ ѹ҆стеⷩ‍҇ ва́шихъ . а҆с̾сѷръ не сп҃сетъ ва́съ . на ко́нихъ не въꙁы́демъ , ксемꙋ̀ не рече́мъ , е҆ще боꙁи на́ши дѣло рꙋкъ на́шиⷯ . ꙗ҆ко въ тебѣ поми́лꙋетсѧ сирота̀ . и҆сцѣлю̀ се́ла и҆хъ , въꙁлюблю ѧ҆̀ и҆сповѣдан̾не , ꙗ҆́ко въꙁврати́сѧ гнѣвъ мои ѿ ни́хъ . бꙋдꙋ ꙗ҆́ко и҆ роса̀ і҆и̑л҃ю , процвѣте́тъ ꙗ҆́ко и҆ цвѣтъ , и҆ простре́тъ ко́ренїе свое ꙗ҆́ко и҆ дꙋбра́ва . по́идꙋтъ де́бри е҆го и҆ бꙋдетъ ꙗ҆́ко и҆ ма́слина пло́дна , и҆ ѻ҆бонѧ́нїе е҆го ꙗ҆́ко и҆ дꙋбра́вы . ѻ҆градѧ́тсѧ и҆ сѧ́дꙋтъ поⷣ кро́вомъ и҆хъ живꙋтъ и҆ ѹ҆твердѧⷮсѧ пшени́цею , и҆ процвѣте́тъ ꙗ҆́ко и҆ виногра́дъ . па́мѧть е҆го ꙗ҆́ко и҆ вино̀ дꙋбра́вы . е҆фрѣмови чт҄о е҆мꙋ е҆ще и҆ кꙋмироⷨ , а҆ꙁъ смири́хъ и҆̀ . а҆ꙁ̾ же ѹ҆крѣплю̀ и҆̀ ꙗ҆́ко и҆ смрѣ́чъ ѹ҆чащен̾ . ѿ мене ѻ҆брѣте́сѧ плодъ твои . кт҄о мꙋдръ , и҆ снабди́тъ с҄е · смы́слен̾ , и҆ раꙁꙋмѣеⷮ с҄е . ꙗ҆́ко и҆спра́влени пꙋтїе гн҃и , и҆ правди́вїи хо́дѧⷮ в нѧ̀ · а҆ нечести́вїи ѿнемо́гꙋтсѧ въ ниⷯ ·
Коне́цъ пророкꙋ , і҆ѻ҆сїи · и́мать в себѣ , гла́въ , д҃і · 
