КНИ́ГА НЄЄ҆МИ́Я
Глⷡ‍҇а , а҃ · И бы́сть въ мⷵць хаселе́фъ лѣта , к҃ , и҆ а́ꙁъ бѣхъ въ сꙋсан ави́рѣ . и҆ прїиде къ мн҄ѣ а҆нанїѧ е҆ді́нъ ѿ бра́тїи мои̑хъ , съ мꙋжи і҆ѹ́довы . и҆ въпросиⷯ и҆хъ ѻ҆ ѻ҆ста́вших̾ и҆же ѻ҆ста́ша ѿ плѣне́нїѧ і҆ерⷵлі́мова и҆ реко́ша м҄и ѻ҆ста́вшїи ѿ плѣне́нїѧ т҄ꙋ поⷣ вла́стїю въ ѻ҆ꙁлобле́нїи велі́цѣ сꙋть и҆ въ поношенїи . и҆ стѣ́ны і҆ерⷵлі́ма раꙁоре́ны сꙋть , и҆ вра́та е҆го съж̾же́на сꙋть ѻ҆гнеⷨ · Є҆гда́ же слы́шаⷯ словеса̀ т҄а . и҆ сѣдъ и҆ пла́кахъ и҆ тꙋжи́хъ дн҃и мно́ги . и҆ бѣхъ постѧ́сѧ и҆ молѧ́сѧ преⷣ лице́мъ б҃а нбⷵнаго . и҆ рекохъ , молю т҄ѧ г҃и бж҃е нб҃си крѣпкїи вели́кїи и҆ стра́шныи и҆же храни́ши ꙁавѣтъ , и҆ млⷵрдїе с тѣмѝ и҆же тебе лю́бѧтъ , и҆ хранѧ́щимъ повеле́нїѧ твоѧ̀ . да бꙋдꙋтъ ѹ́ши твоѝ слы́шащи и҆ ѻ́чи твоѝ ѻ҆тво́рени да слы́шатъ мл҃твꙋ раба̀ твое̑го , е҆ю́же а҆́ꙁъ молю́сѧ преⷣ тобо́ю дн҃есь дн҃ь и҆ но́щъ . ꙁа сн҃ы і҆и̑л҃евы рабѝ твоѝ , и҆сповѣда́юсѧ ꙁа грѣхи сн҃въ і҆и̑левъ , и҆́же съгрѣши́ша пред̾ тобо́ю · И҆ а́ꙁъ и҆ до́мъ ѿц҃ь мои̑хъ съгрѣши́хомъ тебѣ . сꙋ́етне прельще́ни е҆смы  , и҆ не съхрани́хомъ ꙁа́повѣдеи твоиⷯ , и҆ чи́ны и҆ сꙋдовъ и҆же повелѣ моѷсїи ра́бъ твой · Помѧнѝ ѹ́бо словеса̀ и҆же повелѣ моѵсїю рабꙋ̀ твое̑мꙋ гл҃ющи · Є҆гда престꙋ́пите а҆́ꙁъ расточꙋ̀ в҄ы в̾ лю́ди · И҆ а́ще ѻ҆брати́тесѧ ко мнѣ и҆ съхранитѐ ꙁа́повѣди моѧ , и҆ сътворитѐ ѧ҆̀ . и҆ а҆ще бꙋдеⷮ раꙁ̾сѣѧ́нїе ва́ше ѿ коⷩ‍҇ца̀ нб҃си до конца̀ , ѿтꙋ́дꙋ съберꙋ̀ в҄ы . и҆ въведꙋ в҄ы в мѣсто ꙗ҆́же и҆ꙁбра́хъ и҆ вселиⷮсѧ и҆́мѧ мое т҄ꙋ · И҆ тїи раби твоѝ и҆ людїе иⷯже и҆скꙋпѝ , въ крѣпости твое́и вели́цѣи , и҆ рꙋко́ю твое́ю ѕѣлною , не ѹ҆̀ б҄о г҃и , н҄о бꙋди ѹ́хо твоѐ внима́ѧй въ мл҃твꙋ раба̀ твоеⷢ‍҇ и҆ на мл҃твꙋ рабо́мъ твои̑мъ . и҆же хотѧ́тъ боѧ́тисѧ и҆́мени твое̑го . и ѹ҆прави ѹ́бо рабꙋ̀ твое̑мꙋ днесь , и҆ да́и е҆мꙋ млⷵть преⷣ мꙋжемъ симъ и҆ а́ꙁъ б҄о бы́хъ виночрь́пчїѧ цр҃евъ ·
Глⷡ‍҇а , в҃ · Бы́сть въ мⷵць ниса́нъ , въ лѣто , к҃ е , а҆ртаѯе́рѯа цр҃ѧ , и҆ вино̀ б҄ѣ предо мною и҆ вꙁѧ́хъ вино̀ и҆ да́хъ цр҃ю . и҆ не бысть вино̀ предо мно́ю ꙁанѐ ѿдадоⷯ цр҃ю почрьпа́нїе . и҆ не бѣ дрꙋга́го преⷣ ни́мъ , рече же м҄и цр҃ь чт҄о ра́ди лицѐ твое ско́рбно е҆сть . и҆ нѣ́си веселѧсѧ . и҆ нѣ́сть с҄е то́кмо ѕло́ба срⷣца · И҆ ѹ҆боѧ́хсѧ ѕѣло и҆ реко́хъ цр҃ю , цр҃ю въ вѣки живѝ . чт҄о ра́ди не пла́четъ лицѐ мое . понеже граⷣ до́мъ гробо́въ ѿц҃ь моиⷯ ѻ҆пꙋстѣ и҆ вра́та е҆го съж̾же́ны сꙋть ѻ҆гнеⷨ · И҆ рече м҄и цр҃ь · Кое́ѧ ради ве́щи въспомина́еши ѻ҆ сих̾ . и҆ помолиⷯ г҃а б҃а нб҃си , и҆ реко́хъ къ цр҃ю . цр҃ю а҆ще ви́диⷮсѧ бл҃го , и҆ ѹ҆годенъ л҄и е҆сть раб̾ твой преⷣ лицемъ твои̑мъ , да по́слешъ менѐ въ і҆ѹ҆де́ю въ́ градъ гроⷠ‍҇ ѿц҃ь мои̑хъ и҆ съꙁи́ждꙋ е҆го · Речеⷤ‍ⷷ м҄и цр҃ь , и҆ цр҃ца , и҆же сидѧ́ше блиⷥ е҆го . да́же до кое̑го вре́мени бꙋдетъ пꙋть твой . и҆ когⷣа ѻ҆брати́шисѧ , и҆ ѹ҆слади́хсѧ преⷣ лицемъ цр҃евымъ , и҆ посла̀ м҄ѧ · И҆ положи́хъ е҆мꙋ времѧ и҆ реко́хъ цр҃ю , а҆ще ви́дитсѧ бл҃го , посла́нїе да́ждь мн҄ѣ къ вое̑во́дамъ стра́нъ ꙁа рѣко́ю , да приведⷮꙋ менѐ дондеже прїидꙋ̀ въ і҆ѹ҆де́ю · и҆ посла́нїе къ а҆са́фꙋ стра́жꙋ лꙋга цр҃ева . да да́сть м҄и лѣсъ да ѹ҆крѣпи́ти могꙋ̀ вра́та столпа̀ до́мꙋ . и҆ стѣ́ны гра́дныѧ и҆ доⷨ и҆же вни́дꙋ во́нь · И҆ да̀ м҄и цр҃ь рꙋко́ю б҃а мое̑го бл҃гаѧ со мно́ю · И҆ прїидо́хъ к вое̑во́дамъ стра́нъ ꙁа рѣко́ю . и҆ да́хъ иⷨ посла́нїе цр҃ево , и҆ посла́ же цр҃ь со мно́ю нача́лницы си́лныи и҆ ко́нницы , и҆ слы́шаше санавал̾ла́тъ а҆ронитиⷵ и҆ товїи рабъ а҆манїевъ . и҆ ѻ҆скорбле́ни сꙋть ѻ҆ѕлобле́нїемъ вели́кимъ . ꙗ҆́ко прихо́дитъ чл҃къ и҆же и҆́щетъ преспѣва́нїѧ сн҃овомъ і҆и̑л҃евымъ . и҆ прїидо́хъ въ і҆ерⷵлимъ и҆ бы́хъ т҄ꙋ г҃ дн҃и · И҆ въста́хъ но́щїю мꙋжиⷤ‍ⷷ малы со мною , и҆ никомꙋже въꙁвѣсти́хъ ꙗ҆́ко б҃ъ е҆сть въ срⷣци моеⷨ , сътвори́ти съ і҆и̑л҃емъ . и҆ ско́тъ не бы́сть со мно́ю . то́кмо скоⷮ на неⷨже сѣдѧ́хъ . и҆ внидо́хъ въ врата до́лꙋ но́щїю , къ ѹ́стїю и҆сточника смоко́вничнаго . и҆ къ вра́томъ гнои̑ныⷨ , и҆ помышлѧ́хъ стѣнꙋ̀ і҆ерⷵли́мъскꙋю раꙁоре́нꙋ и҆ вра́та е҆го сконча́ны ѻ҆гнеⷨ , и҆ прїидоⷯ къ вра́томъ ключа̀ , и҆ к̾ кꙋпели цр҃евѣи . и҆ не бы́сть мѣсто скотꙋ̀ на не́мже сѣдѧ́хъ да прои́деⷮ , и҆ влѣꙁо́хъ по пото́кꙋ но́щїи и҆ помышлѧ́хъ стѣнꙋ̀ , и҆ ѻ҆браще́нъ прїидоⷯ къ вра́томъ до́лꙋ и҆ ѻ҆братиⷯсѧ . стрегꙋщїи же не вѣдѧ́хꙋ кꙋдѣ а҆ꙁъ и҆дꙋ и҆л҄и чт҄о творю̀ . н҄о і҆ѹ҆де́ѻмъ и҆ сщ҃н̾еникомъ и҆ держа́внымъ и҆ правителемъ про́чїимъ . и҆же сътворѧ́хꙋ дѣло даже до тогда̀ , ничесоⷤ‍ⷷ скаꙁа́хъ и҆ рекохъ и҆мъ . в҄ы ꙁна́ите ѻ҆ꙁлобле́нїе сїе в̾ которомъ е҆смы̀ . и҆же і҆ерⷵли́мъ ѻ҆пꙋщенъ и҆ вра́та е҆го сконча́ны сꙋть ѻ҆гне́мъ , прїидѣте и҆ съꙁи́ждемъ стѣны і҆ерⷵлимꙋ и҆ не бꙋдемъ е҆ще поношени , и҆ скаꙁа́хъ и҆мъ рꙋкꙋ б҃а мое̑го и҆же е҆сть бл҃га со мною и҆ словеса̀ цр҃ева и҆же гл҃а мн҄ѣ , и҆ реко́хъ . въстанемъ и҆ съꙁи́ждеⷨ , и҆ ѹ҆крѣпле́ни сꙋть рꙋки иⷯ въ бл҃го . слы́шаша же санавал̾ла́тъ а҆ронит̾ , и҆ товїѧ ра́бъ а҆манїевъ и҆ гиса́мъ а҆рави́тинъ . и҆ посмѣѧ́шасѧ наⷨ . и҆ прїидо́ша къ намъ и҆ ѹ҆ничижи́шⷶ . и҆ реко́ша , ка́ѧ е҆сть сїѧ ве́щь ю҆́же творитѐ . е҆гда сꙋпроти́вꙋ цр҃ю ѿмѣта́етесѧ , и҆ въꙁда́хъ и҆мъ словеса̀ и҆ реко́хъ к ниⷨ , б҃ъ нб҃си , то́и б҃ъ на́шъ , и҆ пособлѧ́етъ наⷨ , и҆ мы̀ рабѝ е҆го е҆смы̀ въстанеⷨ и҆ съꙁидаеⷨ . ва́м же нѣсть ча́сти и҆ прича́стїѧ и҆ па́мѧти въ і҆и̑л҃и ·
Глⷡ‍҇а , г҃ · И въста̀ е҆лїасꙋвъ сщ҃ен̾никъ вели́кїи , и҆ бра́тїа е҆го и҆ сщ҃енницы , и҆ съꙁида́ша врата ста́дныѧ . сїи ѻ҆ст҃иша иⷯ и҆ положи́ша вра́та е҆ѧ̀ · и҆ да́же до р҃ , лако́тъ стоѧ́тъ . ѻ҆ст҃иша е҆го даже къ столпꙋ̀ а҆намеи́лю . и҆ блиꙁь е҆го съꙁида́ша мꙋжи е҆рихо́на , и҆ бли́ꙁь и҆хъ съꙁида̀ ꙁакъхꙋръ , сн҃а а҆манїина . вра́та же ры́бнаа съꙁида́ша сн҃ове а҆сана́евы , сїѝ сплетоша и҆хъ и҆ поста́виша вра́та е҆го и҆ ꙁаворы и҆ верїѧ иⷯ . и҆ бли́ꙁъ иⷯ съѕида̀ а҆порамо́ѳъ сн҃ъ ѹ́рїинъ , сн҃а а҆ккꙋсова , и҆ блиⷥ е҆го соѕида̀ мосолла́мъ , сн҃ъ врахїевъ сн҃а е҆маꙁевилѧ . и҆ бли́ꙁъ е҆го соѕида̀ данꙋ́и , сн҃ъ ваа́новъ . и҆ бли́ꙁъ е҆го соѕда́ша ѳекꙋи̑ны . дръжавнїи же и҆хъ не положиша и҆́го свое в̾ дѣло г҃а б҃а свое̑го · и҆ вра́та стары́е соѕида́ше и҆ѻ҆а́да , сн҃ъ фасековъ . и҆ масꙋлла́мъ сн҃ъ васодїевъ · Тїи и҆сплетоша и҆хъ , и҆ поста́виша вра́та е҆го и҆ ꙁаво́ры и҆ верїѧ  . и҆ блиⷥ и҆хъ соѕида́ша малтїѧ гаваѻ́ннинъ , и҆ е҆варонъ , миронаѳитъ мꙋ́жи ѿ гаваѻ́на , и҆ маа́съфа до сенїѧ кнѧ́ѕѧ . и҆же бы́сть ѻ҆бо́нꙋ странꙋ̀ ꙁа рѣко́ю . и҆ блиⷥ е҆го соѕида̀ ѻ҆ꙁїиль сн҃ъ а҆рахїевъ ꙁла́тарь . и҆ блиⷥ е҆го соѕида̀ а҆нанїѧ , дорокеи́ма · И҆ простро́ша і҆ерⷵли́мъ да́же до стѣны̀ торго́выѧ ширѣишїи . и҆ бли́ꙁъ е҆го соѕида̀ рафаїѧ сн҃ъ а҆сꙋ́рь нача́лникъ среⷣнїе стогны і҆ерⷵлимъскїа . и҆ блиⷥ е҆го соѕида̀ и҆е̑де́ѧ сн҃ъ е҆рима́ѳовъ проти́вꙋ до́мꙋ е҆го . и҆ бли́ꙁъ е҆го соѕида̀ а҆т̾тꙋѳъ сн҃ъ а҆саванїинъ , по́лъ ча́сти ѹ҆́гла . и҆ соѕида̀ мельхїѧ сн҃ъ е҆и̑рамовъ . и҆ а҆сꙋ́въ сн҃ъ фаа́товъ до столпа̀ пека́реи · И҆ бли́ꙁъ и҆хъ соѕида̀ саллꙋмъ сн҃ъ а҆лои́съ . нача́лникъ по́лꙋ ча́сти сто́гны і҆ерⷵлимъскїѧ , то́й и҆ дще́ри е҆го · И҆ врата до́лнѧѧ соѕида̀ а҆ннꙋмъ и҆ ѻ҆бита̑телищное . тїѝ соѕида́ша и҆хъ . и҆ поста́виша вра́та иⷯ и҆ ꙁаво́ры и҆ верїѧ  . и҆ ҂а҃ , лакоⷮ во стенѣ да́же до вра́тъ грѧꙁныхъ . и҆ вра́та грѧ́ꙁнаѧ съꙁида̀ мелхїа сн҃ъ риха́въ нача́лникъ стогны̀ виѳакраⷨскїѧ . то́и и҆ сн҃ы е҆го . и҆ положи́лъ вра́та е҆го и҆ ꙁаво́ры и҆ ве́рїѧ  . и҆ вра́та и҆сто́чника съꙁида̀ соло́монъ сн҃ъ халеꙁе́ѻ҆въ нача́лникъ села̀ мае́сфа . то́и съꙁида̀ е҆ѧ̀ и҆ ѹ҆тверди  · и҆ поста́ви вра́та е҆го и҆ ꙁаво́ры и҆ ве́рїа · и҆ стѣнꙋ кꙋ́плїи ко́жаныхъ до сто́гны цр҃евы . и҆ да́ждь до стꙋпнїи и҆же и҆схо́дѧтъ ѿ гра́да двд҃ва · По неⷨ съѕида̀ нее̑мїѧ сн҃ъ ꙁавꙋ́ховъ нача́лникъ по́лꙋ ча́сти . виѳ̾сꙋровы да́же до врьте́па гро́ба двд҃ва , и҆ да́же до рыба́рица и҆же вели́комъ дѣ́ломъ съꙁда́на е҆сть . и҆ да́ждь до до́мꙋ си́лнаго · Поне́мъ съꙁида́ша левѷти . раѹ́м̾ сн҃ъ ваннаи́мъ . поне́мъ съꙁида́ше а҆са́вїа началникъ по́лꙋ части сто́гны кеи́лы сто́гны е҆го . и҆ поне́мъ съѕида́ша бра́тїа и҆хъ . венїи сн҃ъ а҆дана́довъ нача́лникъ по́лꙋ ча́сти кеи́лы . и҆ съꙁида̀ блиⷥ е҆го а҆ꙁꙋръ сн҃ъ і҆ѻ҆сꙋе̑в̾ , сн҃ъ ма́сѳа мѣ́рꙋ весе́лꙋю . проти́вꙋ въсхо́да крѣплѣ́ишаго ѹ҆́гла . и҆ поне́мъ съѕида́ше варꙋхъ сн҃ъ ꙁавꙋе̑в̾ и҆ мѣ́рꙋ вто́рꙋю . и҆ ѿ ѹ҆́гла да́же до вра́тъ до́мꙋ сꙋ́вовыхъ , сщ҃енника вели́каго · Поне́мъ съѕида́ше меримꙋ́ѳъ сн҃ъ ѹ҆́рїи сн҃а а҆к̾кꙋсова мѣ́рꙋ вторꙋ́ю ѿ вра́тъ до́мꙋ сꙋ́вова , до постигне́нїѧ до́мꙋ сꙋ́вова · И҆ поне́мъ съꙁида́ша сщ҃енницы , мꙋж́и ѿ польскаго і҆ѻ҆рда́на . по тѣх́ъ съꙁида̀ венїами́нъ , и҆ а҆сꙋ́въ . проти́вꙋ домо́в̾ свои̑хъ · И҆ по тѣх́ъ соꙁда̀ а҆ꙁа́рїа сн҃ъ маа̑сїевъ сн҃а а҆на́нїина бли́ꙁꙋ до́мꙋ свое̑го . по не́мъ съꙁда̀ ванꙋ́и сн҃ъ а҆да́довъ мѣ́рꙋ вторꙋ́ю ѿ до́мꙋ а҆ꙁа́рїѧ да́жедо ѹ҆клоне́нїѧ и҆ да́же до ѹ҆́гла . ѳала́ха сн҃а ѹ҆ꙁа́и̑на проти́вꙋ ѹ҆клоне́нїѧ , и҆ сто́лпъ и҆же въꙁвыси́сѧ ѿ до́мꙋ цр҃ева высо́ко , т҄о е҆сть въ дворѣ темни́цы . понеⷨ фада́їѧ сн҃ъ форо́совъ . и҆ наѳини́ми и҆же ѻ҆бита́хꙋ въ ѻ҆ѳа́лѣ да́же до вертогра́да вра́тъ во́дныⷯ къ въсто́кꙋ . и҆ стоⷧ‍҇пъ и҆же въꙁвыси́сѧ . по ни́хъ съꙁда́ша ѳекꙋе́ни мѣрꙋ вторꙋ́ю ѿ страны̀ стоⷧ‍҇па̀ вели́каго и҆ высо́каго да́же до стѣны̀ цр҃кви . въ вы́шнѧа же къ вра́тоⷨ коне́вымъ съꙁида́ша сщ҃енницы , е҆ді́нъ ко́ждо же проти́вꙋ до́мꙋ свое̑го . по ни́хъ съꙁида̀ саⷣдꙋ́къ сн҃ъ е҆м̾ми́рь проти́вꙋ до́мꙋ свое̑го . и҆ поне́мъ съꙁда́ше сама́їе сн҃ъ сехенїевъ стра́жъ вра́тъ въсто́чныхъ . поне́мъ съѕида́ше а҆нанїѧ сн҃ъ селемїеⷡ‍҇ и҆ а҆ино́мъ сн҃ъ селфе ше́стыи мѣ́рꙋ вторꙋ́ю . по ни́хъ съꙁда̀ мисꙋл̾ла́мъ сн҃ъ варахїевъ . проти́вꙋ съкро́вищницы свое̑ѧ · поне́мъ соꙁда́ше мелхїе сн҃ъ сарафїевъ да́же до до́мꙋ виѳанаѳїева . и҆ щиты прода́ющи проти́вꙋ вра́тъ сꙋ́дныхъ . и҆ да́же до го́рницы ѹ҆́гла . и҆ внꙋтрѝ го́рницы ѹ҆́глы въ вра́тѣх̾ стаⷣныхъ . съꙁида́ша сн҃ове кова́ческїѧ , и҆ щитопрода́вницы ·
Глⷡ‍҇а , д҃ · И бы́сть е҆гда слы́шаше санавал̾ла́тъ , и҆же съꙁида́емъ стѣ́ны , лꙋка́вно бѣ е҆мꙋ , и҆ гнѣ́васѧ ѕѣло . и҆ посмѣꙗ̑сѧ і҆ѹ҆де́ѻмъ · И҆ рече преⷣ бра́тїею свое́ю , сїѧ си́ла сомо́роⷡ‍҇ , и҆ рече чт҄о і҆ѹ҆деѝ сїю сътворѧ́ютъ свои гра́дъ , н҄о пожира́ютъ л҄и , и҆л҄и въꙁмо́гꙋтъ дн҃есь , ѻ҆ста́вѧⷮ ка́менїе съ пра́хоⷨ бы́ти ꙁемли сож̾же́нней , и҆ товїѧ а҆мани́тѧниⷩ‍҇ , блиⷥ е҆го прїиде , и҆ рече и҆мъ саме́ние , блиⷥ е҆го прїиде , и҆ рече и҆мъ саме́ние пожираютъ , и҆л҄и ꙗ҆дѧ́тъ ѿ мѣста иⷯ , не въꙁы́идетъ л҄и лиси́ца , и҆ раꙁориⷮ стѣнꙋ̀ ка́менеи иⷯ · И҆ рече нее̑мїѧ , слы́ши б҃е нашъ , ꙗ҆́ко сътворе́ни е҆смы̀ въ смѣѧ́нїе · ѻ҆братѝ поноше́нїе и҆хъ на главꙋ̀ и҆хъ . и҆ да́и иⷨ въ посмѣѧ́нїе в ꙁе́млю плѣне́нїѧ , не покры́и беꙁако́нїѧ иⷯ · Бы́сть же е҆гда слы́шаше санавалаⷮ , и҆ товїѧ , и҆ а҆равїи и҆ а҆мони́ты , ꙗ҆́ко и҆ꙁведе́на бы́сть щѣ́ль стѣны̀ і҆ерⷵли́скїа , ꙁанѐ почаша междꙋ раꙁбїенїѧ дѣлати , гнѣвахꙋсѧ ѕѣло · И҆ събра́ни сꙋть вс҄и въкꙋпѣ , да прїидꙋтъ и҆ ѻ҆плъча́тсѧ проти́вꙋ і҆ерⷵлима · И҆ моли́хомъ б҃а нашего , и҆ поста́вихоⷨ на стра́жи , на стѣнѣ дн҃ь и҆ но́щъ , проти́вꙋ и҆хъ · Рече же і҆ѹ́да , и҆стомле́на е҆сть си́ла вра́гъ , и҆ ꙁеⷨлѧ̀ мно́га е҆сть , и҆ мы̀ не мо́жемъ съꙁида́ти стѣнꙋ̀ · И҆ реко́ша ѻ҆скорблѧ́ю̑щїѝ на́съ , да не ꙁна́ютъ и҆ не вѣдѧⷮ до́ндеже прїидемъ посредѣ и҆хъ , и҆ ѹ҆бїемъ и҆хъ , и҆ преста́ти сътвори́мъ дѣло · Бы́сть же грѧдꙋщимъ і҆ѹ҆де́ѻ҆мъ , и҆же ѻ҆бита́хꙋ бли́ꙁь и҆хъ , гл҃ющи намъ , въсходѧтъ ѿⷮ всѣхъ ꙗ҆́ꙁы́къ на́ ны · И҆ поста́вихъ въ мѣсто послѣ стⷩ‍҇ѣ въ ꙁакрове́нїи , и҆ поста́вихъ лю́ди по чинꙋ̀ с ме́чи и҆ с̾ сꙋлицами и҆ лꙋ́ки  , и҆ ви́дѣхъ и҆ въста́хъ . и҆ реко́хъ къ державнѣ́ишимъ и҆ старѣ́ишинаⷨ . и҆ къ про́чимъ ча́стемъ наро́да · Не бо́итесѧ ѿ лица̀ и҆хъ . г҃а на́шего вели́каго и҆ стра́шнаго , въспомина́ите и҆ ѻ҆полчи́тесѧ ꙁа бра́тїю ва́шꙋ сн҃овъ ва́шихъ и҆ дще́ри ва́ши и҆ же́ны ва́ши и҆ домовъ ва́шихъ . Бы́сть же е҆гда̀ ѹ҆слы́шаша враѕи на́ши , ꙗ҆́ко ꙗ҆влеⷩ‍҇ бы́сть на́мъ совѣтъ и҆хъ , раꙁорѝ б҃ъ ꙗ҆́же съвѣща́ша . и҆ ѻ҆брати́хоⷨсѧ вс҄и на стѣ́ны е҆ді́нъ кождо же къ дѣ́лꙋ свое̑мꙋ · И҆ бы́сть ѿ дн҃и того . по́лъ въчине́ныхъ ю҆́ношъ и҆ дѣ́лахꙋ дѣ́ло . и҆ полови́на и҆хъ ѹ҆гото́вана бы́сть къ бра́ни . и҆ сꙋ́личницы и҆ щи́тни и҆ лꙋ́ки и҆ ѻ҆рꙋж́ницы и҆ нача́лницы ꙁа всѣмъ до́момъ і҆ѹ́динымъ съѕида́ющи стѣ́ны , и҆ носѧ́щїи бремена̀ съ ѻ҆рꙋж́їемъ е҆ді́нꙋ рꙋ́кꙋ свою творѧ́хꙋ дѣ́ло и҆ дрꙋго́ю держа́хꙋ ме́чъ . съꙁида́ющимъ же е҆ді́номꙋ комꙋж́до ме́чъ бы́сть ѻ҆поѧ́санъ при бе́дрꙋ е҆го . и҆ съꙁида́хꙋ и҆ трꙋбѧхꙋ трꙋба́ми блиⷥ и҆хъ . и҆ реко́хъ къ державнѣ́ишимъ и҆ къ старѣ́ишинамъ , и҆ къ про́чимъ ча́стемъ наро́да дѣ́ло вели́ко е҆сть и҆ простра́нно . и҆ м҄ы ѿлꙋче́ни е҆смы̀ на стѣнѣ дале́че е҆ді́нъ ѿ дрꙋга́го . и҆ въ мѣ́стѣ и҆дѣж́е ѹ҆слы́шите гла́съ трꙋ́бныи , та́мо тецѣте к на́мъ . и҆ б҃ъ на́шъ ѻ҆полчи́тсѧ ѻ҆ наⷵ . и҆ мы̀ т҄о сътворѧ́емъ дѣ́ло . и҆ по́лъ насъ держа́хꙋ сꙋ́лицы ѿ восхо́да ꙁорѝ . до́ндеже вꙁы́идꙋтъ ѕвѣ́ꙁды . въ вре́мѧ же т҄о реко́хъ по́лкомъ . е҆ді́нъ ко́ждо съ ѻ҆́трокомъ свои̑мъ да пребыва́етъ въ среди і҆ерⷵлима . и҆ да бꙋдⷮꙋ вамъ стра́жа в но́щи и҆ дн҃ь на дѣла́нїе а҆́ꙁ же и҆ бра́тїѧ моѝ и҆ ѻ́троцы мои ⷧa ⷶ̀ⷮⷢ‍҇̏ⷨ , ꙽ꚞ‍҇  , и҆ стра́жи и҆же бѧ́хꙋ послѣ менѐ , не снима́хомъ ѻ҆дѣѧ́нїѧ на́ша т҄ꙋ , ни е҆ді́нъ ѿ мꙋж́ъ ·
Глⷡ‍҇а , е҃ · И бы́сть во́пль лю́демъ и҆ жена́мъ и҆хъ , вели́къ стропти́въ бра́тїи своиⷯ і҆ѹ҆де́и . и҆ бѧ́хꙋ и҆же гл҃ахꙋ · Сн҃ове на́ши и҆ дще́ри на́ши мно́го сꙋть ѕѣ́ло . и҆ прїимемъ ꙁа цѣнꙋ̀ пшени́цꙋ и҆ ꙗ҆диⷨ и҆ живе́м̾ . і҆ бѧхꙋ и҆же гл҃аша · Полѧ̀ на́ши и҆ винограды на́ши и҆ домы наша дадиⷨ в ꙁалоⷢ‍҇ . и҆ прїимемъ пшени́цꙋ въ гла́дъ · И҆ и́нїи гл҃ахꙋ вꙁаи̑мъ прїимемъ . пѣ́нѧѕи в дани цр҃евѣи . дае́м̾ же полѧ̀ на́ши и҆ вигогра́ды  , и҆ до́мы на́ша · И҆ нн҃ѣ ꙗ҆́ко пло́ть бра́тїи на́шихъ , та́ко пло́ти на́ши сꙋть . и҆ ꙗ҆́ко сн҃ове и҆хъ та́ко и҆ сн҃ове на́ши · Се̑ мы̀ поⷣни́ꙁиⷨ сн҃ы на́ши , и҆ дще́ри на́ши в рабо́тꙋ . и҆ ѿ дще́рїи сꙋть на́шихъ рабы́ни . не и҆мѣ́емъ ѿкꙋ́дꙋ мо́жеⷨ ѿкꙋпи́ти · И҆ полѧ̀ на́ши и҆ виногра́ды на́ши и҆нїи въꙁдержа́тъ · И҆ ѻ҆скорбѣ́хъ ѕѣ́ло е҆гда̀ слы́шахъ во́пль и҆хъ по словесѝ семꙋ̀ . помысли же срⷣце мое въ мнѣ . и҆ ꙁапрѣти́хъ державнѣ́ишимъ и҆ старѣ́ишинамъ , и҆ реко́хъ и҆мъ · Ро́стъ ни е҆ді́ни ѿ бра́тїи на́шихъ съдѣла́ите · И҆ събра́хъ сꙋпроти́вꙋ и҆мъ содвиже́нїе вели́ко , и҆ реко́хъ иⷨ . и҆ м҄ы , ꙗ҆́ко ꙁна́ете ѿкꙋпи́ли е҆смы̀ бра́тїю на́шꙋ і҆ѹ҆де́и , и҆же прода́ни бѧ́хꙋ ꙗ҆ꙁы́коⷨ по може́нїю на́шемꙋ · И҆ в҄ы бо прода́ите бра́тїа ва́ши и҆ ѿда́стьсѧ вамъ · И҆ ѹ҆молча́ша не ѻ҆брѣто́ша чт҄о ѿвѣща́ти · Реко́х̾ же к ни́мъ , нѣ́сть до́браѧ ве́щъ кою̀ творитѐ в҄ы , чт҄о ради не въ стра́сѣ б҃а на́шего хо́дите . е҆же не поно́сиⷮсѧ на́мъ ѿ ꙗ҆ꙁы́къ враго́въ на́шихъ . и҆ а́ꙁъ и҆ братїѧ мои , и҆ ѻ́троцы мои ꙁаи̑мова́хомъ ѿ ни́хъ мно́ги пѣнѧѕи и҆ пшени́цꙋ · И҆ реко́хъ ѻ҆ста́вимъ ѹ҆бо прельще́нїе сїе , въꙁда́ите и҆мъ дне́сь полѧ̀ и҆хъ , и҆ виногра́ды и҆хъ , и҆ ма́слины и҆хъ , и҆ до́мы и҆хъ . н҄о па́че и҆ ѿ пѣ́нѧѕїи пшени́цы . вина̀ і҆ е҆ле́ѧ и҆́м̾же не въ пра́во проше́нїе вꙁаконѧ́ете в ниⷯ , да́ите в ниⷯ мѣ́сто · И҆ реко́ша въꙁдади́мъ , ѿ ни́хъ ничего въспро́симъ · Та́коже сътво́риⷨ ꙗ҆́коже гл҃еши · И҆ въꙁваⷯ сщ҃еникоⷡ‍҇ и҆ ꙁаклѧ́хъ и҆хъ да сътво́рѧтъ по томꙋ̀ чт҄о гл҃ахъ . на́ипа́че ѻ҆трѧсоⷯ нѣ́дра мои и҆ рекоⷯ . та́ко ѻ҆трѧсе́тъ б҃ъ всѧ́каго мꙋ́жа и҆же не и҆спо́лнитъ сло́ва того ѿ до́мꙋ е҆го , и҆ ѿ трꙋдовъ и҆хъ . та́ко ѻ҆трѧсе́нъ и҆ пра́ꙁденъ да бꙋ́детъ . и҆ рече вс҄е мно́жество а҆ми́нь . и҆ въсхва́лиша б҃а · Сътвори́ша лю́дїе ꙗ҆ко бы́сть рече́но . ѿ дн҃и того во́ньже повелѣ цр҃ь мнѣ да бꙋ́дꙋ во́ждъ въ ꙁемлѝ і҆ѹ́динѣ , ѿ лѣта к҃ го . да́же до лѣта , л҃ го , и҆ в҃ го · А҆ртаѯе́рѯа цр҃ѧ по лѣтⷯѣ , в҃і тиⷯ , а҆́ꙁъ и҆ братїѧ моѧ̀ пища и҆же во́ждеⷨ въꙁда́тисѧ и҆́мать не ꙗ҆до́хомъ . и҆ пища и҆же бы́ша пре́же менѐ ѻ҆тѧг̾чиша на нихъ . и҆ прїѧ́ша ѿ ни́хъ въ хлѣ́бѣ , и въ винѣ , и҆ въ пѣ́нѧѕеⷯ всѧкъ дн҃ь , дидра́гмъ . м҃ · Но и҆ слꙋже́бницы иⷯ ѻ҆блада́ша люⷣми · А҆́ꙁ̾ же не сътвориⷯ та́ко ра́ди стра́ха бж҃їѧ , н҄о па́че в дѣ́ло стѣна́мъ съѕида́хъ , и҆ по́лѧ не кꙋпи́хъ . и҆ вс҄и ѻ҆́троцы мои събра́ни к дѣ́лꙋ бѧ́хꙋ , і҆ѹ҆де́и же и҆ старѣ́ишинъ , р҃ . и҆ н҃ мꙋжїи . і҆ и́же грѧдѧ́хꙋ к на́мъ ѿ ꙗꙁы́ъ и҆же въѻ҆́крⷵтъ наⷵⷵ сꙋть , къ трапепе́ꙁѣ мое́и · И҆ бѧ́хꙋ ѹ҆гото́вана мнѣ на ко́жⷣо дн҃ь во́лъ е҆ді́нъ , ѻ҆́венъ , ѕ҃ , и҆ꙁбра́нныхъ . и҆ коꙁе́лъ бы́сть м҄и . такоⷤ‍ⷷ и҆ ѿ птиц̾ . междꙋ десѧти вино̀ гро́ꙁнⷣое , і҆ ина мно́га въꙁда́ѧхꙋ . на́ипа́че и҆ пища госпоⷣствꙋ моемꙋ не в̾ꙁыска́хъ . ѕѣ́лна б҄о бѧ́ше рабо́та на лю́дехъ сихъ , ѹ҆тоненъ по́лкъ . помѧни м҄ѧ б҃е мои въ бл҃го по всѣ́хъ и҆же сътвори́хъ лю́деⷨ тѣ́мъ ·
Глⷡ‍҇а , ѕ҃ · Бы́сть же е҆гда̀ слы́ша санаваⷧ‍҇ла́тъ и҆ товїѧ , і҆ и҆са́мꙋ а҆рави́т̾скомꙋ , и҆ про́чимъ враго́мъ на́шимъ , ꙗ҆ко съꙁда́хꙋ стѣнꙋ̀ . и҆ не ѻ҆ста̀ в ни́хъ дх҃ъ . и҆ а́ꙁъ да́же до вре́мени ѻ҆́ного , две́рїи не поста́вихъ въ вра́тѣхъ . посла̀ санаваⷧ‍҇ла́тъ и҆ сиса́м̾ къ мнѣ гл҃ющи . прїиди и҆ събере́мсѧ въкꙋ́пѣ в по́ле на мѣ́сто ѻ҆́но гл҃емое . тїи же мышлѧ́хꙋ да сътво́рѧтъ м҄и ѕло̀ · И҆ посла́хъ к ни́мъ посло́въ гл҃ющи . дѣ́ло вели́ко . а҆́ꙁъ творю̀ и҆ не могꙋ̀ сни́ти , да не преста́нетъ дѣ́ло . е҆гда же съвершꙋ е҆̀ въꙁы́идꙋ къ ва́мъ · И҆ посла́ша же къ мнѣ ꙗ҆́ко гл҃ъ се́и , и҆ посла́ша къ мнѣ посе́мъ , и҆ посла̀ къ мнѣ санавала́тъ , е҃ го ѻ҆́трока свое̑го , посла́нїе и҆мѣ́ющи в рꙋ́кꙋ свою̀ пи́санꙋ та́ко · Въ ꙗ҆ꙁы́цѣхъ слы́шано е҆сть . и҆ сиса́мъ реⷱ‍҇ . ꙗ҆́ко т҄ы і҆ и҆ѹ҆де́и мы́слите ѿмѣта́тисѧ · И҆ сего ра́ди т҄ы съѕида́еши стѣ́нꙋ и҆ въꙁдви́гнꙋти себѐ хо́щеши и҆мъ в̾ цр҃ѧ . сеа́ же ра́ди вины и҆ прⷪ‍҇рки поставлѧ́еши себѣ . да бꙋ́деши въ і҆ерⷵлимѣ цр҃емъ и҆ въ і҆ѹ҆де́и . и҆ нн҃ѣ въꙁвѣстѧтсѧ цр҃ю словеса̀ сїѧ . сего ра́ди нн҃ѣ прїиди да сътво́римъ совѣтъ въкꙋ́пѣ · И҆ посла́хъ к ниⷨ гл҃ющи , нѣ́сть сътворе́но по словесѝ семꙋ̀ и҆же т҄ы гл҃еши , ꙗ҆́ко ѿ срⷣца твое̑го т҄ы л̾же́ши и҆х̾ , ꙗ҆́ко вс҄и страшатъ насъ гл҃ющи , престанꙋтъ рꙋ́ки иⷯ ѿ дѣ́ла сего и҆ не сътвориⷮсѧ · Сего ради нн҃ѣ наипаче ѹ҆крѣпи́хъ рꙋ́ки моѝ , и҆ аꙁъ внидо́хъ въ до́мъ семее̑въ сн҃а далаїе̑ва , сн҃а метавеи́лева , и҆ се́и съдержасѧ м҄и и҆ рече · Съберѣ́мсѧ въ до́мъ бж҃їи среди е҆го , и҆ ꙁаключи́мо две́ри е҆го , ꙗ҆́ко прихо́дѧⷮ нощїю да ꙁабїютъ т҄ѧ · И҆ реко́хъ кт҄о е҆сть подо́бенъ мнѣ да бѣжи́т̾ , и҆ кт҄о подо́бенъ ꙗ҆́ко аꙁъ , въни́детъ въ цр҃ковь и҆ живетъ , не вни́дꙋ · И҆ раꙁꙋмѣ́хъ и҆ с҄е б҃ъ не посла е҆го , ꙗ҆ко пррⷪ‍҇чествова сло́во на мѧ , и҆ товїа , и҆ санаваⷧ‍҇латъ , наѧ́ша на мѧ наро́дъ да ѹ҆страшꙋсѧ и҆ сътворю̀ тако , и҆ съгрѣшꙋ̀ и҆ да бꙋ́дꙋ и҆мъ въ и҆мѧ лꙋкавое , і҆ и҆мѣ́емъ ѕл҄о , ꙗ҆ко да поно́сѧтъ м҄и , помѧнѝ б҃е товїю и҆ санаваⷧ‍҇лата по дѣ́лꙋ иⷯ си́цевꙋ , и҆ наѻ҆дїѧ пррⷪ‍҇ка и҆ про́чиⷯ пррⷪ‍҇къ и҆же страшахꙋ мѧ · И҆ съверше́на е҆сть стѣна , к҃е го , мцⷵа е҆лꙋ́ла , въ н҃в дн҃и · И҆ бы́сть б҄о е҆гда слы́шаша вс҄и враѕи наши , и҆ ѹ҆боѧ́шасѧ вс҄и ꙗ҆ꙁы́цы , и҆же бѧ́хꙋ ѻ҆́крⷵтъ насъ , нападѐ страⷯ вели́къ въ ѻ҆́чи и҆хъ , и҆ поꙁна́ша и҆же ѿ г҃а б҃а нашего сътворе́но быⷵ дѣ́ло т҄о · И҆ въ дн҃и тїи мно́ѕи державнѣ́ишїи въ і҆ѹде́и посланїа послаша к товїѝ и҆ ѿ товїѧ посланїѧ грѧдѧ́хꙋ к ниⷨ , мно́ѕи б҄о бѧ́хꙋ въ і҆ѹ҆де́и и҆мѣ́ющи въ клѧ́твѣ е҆го , ꙗ҆́ко ꙁѧ́ть б҄ѣ сехенїевъ сн҃а и҆ѹ҆рае̑ва , і҆ѻ҆аннаѳаⷩ‍҇ сн҃ъ е҆го прїѧ̀ дще́рь месол̾ла́мовꙋ сн҃а варахїева въ женꙋ̀ , и҆ словеса е҆ѧ̀ бѣ́хꙋ къ мнѣ гл҃ющи , и҆ словеса моѝ ѿносѧ́щи е҆мꙋ и҆ послаше посланїе товїѧ да ѹ҆страшитъ менѐ ·
Глⷡ‍҇а , ꙁ҃ · И бы́сть е҆гда̀ съꙁда́на е҆сть стѣна̀ , и҆ положи́хъ две́ри и҆ счита́хъ две́рницы . и҆ пѣв̾цы и҆ левѷти , повелѣхъ а҆нанїи бра́тꙋ мое̑мꙋ , и҆ а҆на́нїи начаⷧ‍҇никꙋ домꙋ ви́рова ѿ і҆ерⷵлима · То́и б҄о бѣ ꙗ҆ко мꙋжъ и҆́стинеⷩ‍҇ . и҆ боꙗ҆́сѧ б҃а па́че про́чихъ · И҆ реко́х̾ и҆мъ , да не ѿверꙁꙋтсѧ вра́та і҆ерⷵлиⷨⷨскаѧ до́ндеже въꙁы́идетъ слн҃це · И҆ ещѐ и҆мъ бдѧ́щиⷨ , да ꙁаключаⷮсѧ вра́та , и҆ ꙁасꙋ́нꙋты да бꙋтъ ꙁасо́вами , и҆ поста́вихъ стра́жи ѿ ѻ҆бита́ющиⷯ въ і҆ерⷵлимѣ . мꙋжъ е҆ді́нъ ко́жⷣо во стра́жи свое́й . и҆ мꙋжъ ко́жⷣо проти́вꙋ до́мꙋ свое̑го граⷣ же бы́сть широ́къ ѕѣло и҆ вели́к̾ . и҆ людїи ма́ло посреди е҆го . и҆ не бѧ́хꙋ домы̀ соꙁда́ны б҃ъ же да́лъ въ срⷣце мое и҆ събра́хъ держа́внѣишихъ кнѧꙁе́и и҆ наро́дъ въ собо́ръ пꙋти и҆ ѻ҆брѣто́хъ кни́гꙋ съвокꙋпле́ннаго пꙋтѝ , и҆же въꙁыидо́ша прь́вое . и҆ ѻ҆брѣто́хъ пи́сано в не́и , и҆ тїи сн҃ове и҆́стин̾нїи . и҆же въсходѧ́щїи ѿ плѣне́нїѧ , преселе́нїѧ и҆хже преселѝ навходоносо́ръ цр҃ь вавѷлоньскїи . и҆ ѻ҆брати́шасѧ въ і҆ерⷵлимъ и҆ і҆ѹ҆де́ю мꙋжъ е҆ді́нъ коⷤдо въ градъ свой . съ ꙁорова́велеⷨ , і҆е̑сꙋе̑м̾ , і҆ нее̑мїеⷨ и҆ а҆ꙁа́рїѧ , и҆ вее̑льманае̑ма́нъ , мардохе́и , веа̑саⷩ‍҇ , масаѳара́ѳъ , е҆́ꙁ̾дра , въг̾гꙋа́и . и҆ наѹ́мъ , ваа́на . масѳа́ръ · Число̀ мꙋжїи людїи і҆и̑л҃евъ , сн҃ове фаро́совы , ҂в҃ , ро҃в . Сн҃ове сафатїевы т҃ , о҃в · Сн҃ове и҆ре́евы , х҃ , н҃в . Сн҃ове фаа̑ѳ̾моа́вовы · Сн҃овъ и҆ѻ҆сꙋ́евыхъ і҆ѻ҆а́вовыхъ . ҂в҃ , х҃ и҆ и҃і . Сн҃ове е҆ла́мовы , ҂а҃ , с҃ , н҃д · Сн҃ове соѳꙋ́евы , и҃ сⷮо , м҃е · Сн҃ове ꙁаха́ие̑вы , ꙁ҃ , сотъ , ѯ҃ · Сн҃ове венꙋ́ие̑вы , х҃ , м҃и · Сн҃ове ꙁак̾хꙋ́ие̑вы , х҃ , ѕ҃ десѧⷮ . сн҃ве ванꙋевы х҃ , м҃и . сн҃ве виреі̑е̑вы , х҃ , к҃и . сн҃ве гетадовы , ҂в҃ , тк҃в . сн҃ве а҆доникамли , х҃ ѕ҃ , десѧⷮ , ꙁ҃ . сн҃ве гавꙋі̑е̑вы , ҂в҃ , ѕ҃ , десѧⷮ ꙁ҃ . сн҃ве и҆дини , х҃ н҃д , Сн҃ове а҆ти́ри . и҆ сн҃ове е҆ꙁехїевы ѳ҃ . со́тъ , и҃ · Сн҃ове и҆самїевы тк҃и · Сн҃ове васа́їевы тк҃д · Сн҃ове а҆ри́фовы , рв҃і · Сн҃ове а҆се́новы , с҃ к҃г . Сн҃ове гаваѻ́ни , л҃ · Сн҃ове веѳалее҆́мовы , рк҃и · Сн҃ове а҆то́фовы н҃ѕ . Сн҃ове а҆наѳо́ѳовы , рк҃и · Сн҃ве а҆ꙁамо́ѳовы мꙋжи ви́ѳовы , м҃в . мꙋжи карїаѳїари́мовы и҆ фи́ровы и҆ виро́ѳовы ꙁ҃ . сотъ , м҃г . мꙋжи а҆ра́ма и҆ гава́ѧ , х҃ , к҃а . мꙋжи махима́совы рк҃в . мꙋжи веѳи́ли и҆ ха́и , рк҃г . мꙋжи а҆навїѧ дрꙋга́го , н҃в . Сн҃ове мегево́са дрꙋга́го , р҃н и҆ ѕ҃ . и҆ мꙋжи и҆лама́евы , ҂а҃ сн҃в · Сн҃ове і҆а̑ра́мовы т҃к · Сн҃ове и҆ери́ховы , тм҃е · Сн҃ове лодади́довы и҆ ѻ́новы , ꙁ҃ со́тъ к҃а · Сн҃ове а҆на́на , ҂г҃ , ѳ҃ соⷮ л҃ · Сщ҃енницы , сн҃ове иѻ҆да́їевы в домꙋ̀ и҆есꙋѧ́ , ѳ҃ сотъ , о҃г · Сн҃ове е҆м̾ми́ровы , ҂а҃ , н҃в · Сн҃ове фас̾сеѹ́ровы ҂а҃ , см҃ꙁ · Сн҃ове и҆ра́мовы , ҂а҃ ꙁ҃і Левѷти же сн҃ове и҆ѻ҆сꙋ́евы кадмїи́льскаго · Сн҃ове ѹ҆дꙋи́ли , о҃д . пѣвцы́ же сн҃ове а҆са́фовы , рк҃и . две́рницы же , сн҃ове сел̾лꙋмли · Сн҃ове а҆ти́ровы · Сн҃ове талмо́ни . сн҃ове а҆къкꙋ́вовы . сн҃ове ти́товы . сн҃ове савїины , рл҃и , сн҃ове наѳи́мли . сн҃ове и҆́лины . сн҃ове а҆сꙋфовы . сн҃ове ꙁаваѻ҆до́вы . сн҃ове кирасовы . сн҃ове сиса́и̑ны . сн҃ове фадони , сн҃ове лава́ни . сн҃ове а҆га́вовы . сн҃ове а҆кꙋ́вовы . сн҃ове ѹ҆та́евы , сн҃ве кита́рсовы , сн҃ве га́вовы . сн҃ове селме́ины . сн҃ове а҆нановы . сн҃ове саде́ины . сн҃ве гаа́ровы . сн҃ове раа̑хїины . сн҃ове раа̑со́ни . сн҃ве нехо́довы , сн҃ове е҆гиꙁа́мли . сн҃ове а҆́ꙁины . сн҃ве фе́совы . сн҃ове висїины сн҃ове меи̑но́новы . сн҃ове нефоса́ины . сн҃ове вак̾вꙋковы . сн҃ове а҆хи́фовы . сн҃ове а҆рꙋрины . сн҃ове васало́ѳовы . сн҃ове мїидины . сн҃ове а҆даса́ни , сн҃ове варкꙋвовы . сн҃ове васалоѳовы . сн҃ове ми́дины . сн҃ове а҆даса́ни , сн҃ве варкꙋвли , сн҃ове сисара́ѳовы . сн҃ове ѳима́евы . сн҃ове нисїины , сн҃ове а҆ти́ѳївы . сн҃ове рабо́въ соло́моновыⷯ сн҃ове сꙋти , сн҃ове сафара́товы . сн҃ове фери́дины . сн҃ове лели́лины . сн҃ове дорко́ни . сн҃ове гадаи́ли . сн҃ве фараха́совы , сн҃ове сава́и̑ни . сн҃ве имꙋмини всѝ , и҆ наѳине́и . и҆ сн҃ове слꙋгъ соло́моновыхъ , тч҃в · И҆ сїи сꙋть и҆же в̾ꙁошлѝ ѿ ѳелме́ла ѳелаⷬ‍҇са хирꙋвъ , и҆ро́нъ . и҆еми́ръ . и҆ не мого́ша скаꙁати до́мꙋ ѿц҃ь свои̑хъ сѣмени и҆хъ , ѿ і҆ил҃ѧ л҄и быша и҆ сн҃ове далѣ́иѧ , сн҃ове вꙋ́евы , сн҃ве товїины сн҃ве некодае̑вы , х҃ , м҃в . ѿ сщ҃еⷩ‍҇ниⷦ‍҇ . сн҃ве и҆ѻ҆вїины , сн҃ове а҆к̾кꙋсовы . сн҃ове верꙁел̾ла́ины , ꙗ҆́ко поꙗ҆́ли ѿ дще́рїи герꙁел̾ла́иныхъ , галаа̑ди́тина же́ны . и҆ проꙁва́шасѧ по и́менехъ си́хъ · Сїи в̾ꙁыска́ша писа́нїѧ и҆хъ в числѣ , и҆ не ѻ҆брѣто́шасѧ і҆ и҆ꙁве́ржени сꙋть ѿ сщ҃енства · Рече же а҆ѳерсаѳа и҆мъ , да не ꙗ҆дѧ́т̾ ѿ ст҃аѧ ст҃ыхъ , до́ндеже въста́неⷮ сщ҃енникъ ѹ҆че́нъ и҆ накаꙁа́нъ · И҆ бы́сть весь собо́ръ , ꙗ҆́ко мꙋжъ еді́нъ , ҂м҃ , ҂в҃ , т҃ , и҆ ѕ҃ десѧ́тъ . беꙁъ рабъ и҆ рабынь  , и҆хже бѧ́хꙋ , ҂ꙁ҃ , тл҃ꙁ , и҆ междꙋ и҆ми пѣвцы̀ и пѣвни́цы , сл҃ѕ . и҆ ко́ни и҆хъ х҃ , л҃ꙁ , и҆ м̾скѝ и҆хъ , см҃е , вельблюди и҆хъ , х҃ л҃е . ѻ҆слѝ иⷯ , ҂ѕ҃ . ꙁ҃ соⷮ к҃ . И҆ ѿ ча́сти нача́лныⷯ ѿч҃ествъ да́ша въ дѣло а҆рѳасаста́рови . и҆ да́ша въ сокро́вище , ꙁла́тыхъ , ҂а҃ и҆ фїа́лъ н҃ , и҆ ри́ꙁъ жре́ческихъ , л҃ · И҆ ѿ нача́лникъ ѻ҆би́телныхъ да́ша въ сокро́вище дѣла ꙁла́та , дра́гмъ ҂к҃ · И҆ сребра̀ мна́съ , ҂в҃ , и҆ т҃ , и҆ да́ша про́чїи лю́ди ꙁлата дра́гмъ , ҂к҃ , и҆ сребра̀ мна́съ , ҂в҃ , и с҃ , и҆ ри́ꙁъ сщ҃енническихъ , ѯ҃ꙁ · ѻ҆биташаⷤ‍ⷷ сщ҃енницы и҆ левѷти , и҆ две́рницы , и҆ пѣвцы̀ , и҆ про́чїи наро́дъ и҆ наѳине́и и҆ весь і҆и̑л҃ь въ гра́дѣхъ своиⷯ ·
Глⷡ‍҇а , и҃ · И пришеⷣ мⷵць седмыи , сн҃веⷤ‍ⷷ і҆и̑л҃евы бѧ́хꙋ въ́ градѣхъ свои̑хъ · Собра́н же весь полкъ ꙗ҆́ко мꙋжъ е҆ди́нъ , на простра́нъство и҆же е҆сть преⷣ вра́ты во́дными и҆ реко́ша е҆́ꙁ̾дрѣ пи́сарю , да несеⷮ кни́гꙋ ꙁако́на моѷсїѻва . и҆́мже повелѣ г҃ь і҆и̑л҃ю , и҆ принесѐ б҄о е҆́ꙁ̾дра сщ҃енникъ ꙁако́нъ преⷣ мно́жествомъ мꙋже́и и҆ же́нъ , всѣм же и҆же можа́хꙋ раꙁꙋмѣти · Въ день прь́выи мⷵца седмаго , и҆ чтѐ в немъ ꙗ҆́вно на пространъствѣ и҆же бы́сть преⷣ вра́ты во́дными ѿ ѹ́тра да́же до полꙋдне , преⷣ мꙋжи и҆ жена́ми и҆ премꙋдрыми , и҆ ѹ́ши всего по́лка бѧхꙋ внѧ́ты къ кни́ѕѣ  · Ста же е҆́ꙁ̾дра писе́цъ на стꙋ́пню древенꙋ , и҆же сътвориⷧ‍҇ гл҃анїе . и҆ ста́ша бли́ꙁь е҆го , матаѳїѧ , и҆ саме́ѧ , и҆ а҆нїѧ , и҆ ѹ́рїѧ и҆ хелкїѧ . и҆ маа̑сїѧ ѻ҆деснꙋю е҆го · И҆ к лѣвои ѳа́да , и҆ мисаи́лъ , и҆ мелхїѧ , и҆ ѻ҆са́мъ , и҆ а҆сева́дъма , ꙁаха́рїѧ , и҆ месолаⷨ · И҆ раꙁгнꙋвъ е҆́ꙁ̾дра кни́гꙋ преⷣ всѣми людмѝ , ꙗ҆́ко се́и б҄ѣ наⷣ людми и҆ быⷵ е҆гда раꙁгиба́ше ю҆̀ . ст҄а весь полкъ и҆ блⷵви е҆ꙁ̾дра г҃а б҃а гласомъ вели́киⷨ и҆ ѿвѣщавъ весь полк̾ . и҆ рече ами́нь и҆ въꙁдви́гше рꙋцѣ своѝ , и҆ прекло́нъшесѧ , и҆ поклони́шасѧ б҃ꙋ , просте́рты на ꙁемлѝ · И҆ паки и҆сꙋ́и , и҆ ваана́на , и҆ саравїи бѧ́хꙋ раꙁꙋмѣваю̑ще , и҆ а҆канъ , и҆ савасте́и , камъпти́съ . аꙁа́рїѧ , и҆ѻ҆ꙁаве́дъ , ани фанесъ · Левѷти молчанїе сътворѧ́хꙋ въ людеⷯ на слы́шанїе ꙁако́на · Людїе же стахꙋ на стꙋпню свою , и что́ша въ кни́ꙁѣ ꙁако́на бж҃їѧ да стро́чно и҆ ꙗ҆́вно къ раꙁꙋмѣнїю , и҆ раꙁꙋмѣша лю́дїе е҆гда чтѧ́шесѧ · Рече же нее̑мїѧ . і҆ е́ꙁдра сщ҃енникъ и҆ писе́цъ и҆ левѷти толкꙋ́ющїи всⷨѣ лю́демъ , и҆ рече всѣмъ людемъ . день сщ҃енъ е҆сть г҃ꙋ б҃ꙋ нашемꙋ , не печалꙋите и҆ не плачите , понеⷤ‍ⷷ б҄о плакаша вс҄и лю́дїе е҆гда слы́шахꙋ словеса ꙁако́на , и҆ речетъ и҆мъ · И҆дѣте ꙗ҆дѣте тꙋ́ки и҆ пїите вино̀ медови́то , и҆ посли́те части и҆мъ . и҆же не ѹ҆гото́ваша себѣ ꙗ҆ко ст҃ъ день гн҃ь е҆сть , и҆ не печа́лꙋите и҆б҄о радость гн҃ѧ сїѧ си́ла наша е҆сть · Левѷти же мол̾чанїе творѧ́хꙋ въ всѣхъ лю́дехъ рекꙋщи , молчи́те ꙗ҆́ко день ст҃ъ е҆сть и҆ не тꙋжи́те , абїе весь полкъ ѿи́де да ꙗ҆́сть и҆ піеⷮ и҆ после́тъ части . и҆ сътвори́ти весе́лїе вели́ко . ꙗ҆́ко раꙁꙋмѣша словеса и҆же ѹ҆чаше и҆хъ · И҆ въ день вторы́и събрани сꙋть кнѧꙁи ѻ҆би́телем̾ , вс҄и лю́дїе , и҆ сщ҃енницы и҆ левѷти къ е҆́ꙁдре писцꙋ̀ да претолкꙋ́ет̾ и҆мъ словеса ꙁако́ннаѧ · И҆ ѻ҆брѣто́ша пи́сано въ ꙁако́нѣ и҆же повелѣ г҃ь рꙋко́ю моѷсїѻ҆вою , да ѻ҆битаю́т̾ сн҃ове і҆и̑л҃евы в̾ жили́ще въ день праꙁ̾дника , мⷵца седмаго , да проповѣда́ютъ и҆ прорекꙋтъ гла́сомъ всѣ́мъ посаⷣнымъ своиⷨ въ і҆ерⷵлимѣ гл҃ющи · И҆ рече е҆́ꙁдра и҆сходи́те въ горꙋ̀ . и҆ принеси́те вѣтви масли́чны . и҆ ѿра́сли дре́ва краснѣ́ишаго , и҆ ѿра́сли мерсовы , и҆ вѣтви фини́чески . и҆ ѿра́сли дре́ва дꙋбра́внаго . сътворѧ́ти кꙋщи , ꙗ҆́ко пи́сано е҆сть · И҆ и҆ꙁыидо́ша вс҄и лю́дїе и҆ принесо́ша . сътвори́ша же себѣ жили́ще е҆ді́нъ ко́ждо и҆хъ въ сокро́вищихъ свои̑хъ , и҆ въ дворⷯѣ свои̑хъ , и въ дво́рѣхъ до́мꙋ бж҃їѧ . и҆ на простра́н̾ствѣ вра́тъ воⷣныхъ . и҆ на простра́нствѣ вра́тъ е҆фраи́ма · И҆ сътвори́ша ве́сь со́ньмъ и҆же и҆ꙁыидо́ша ѿ плѣне́нїѧ жили́ща , и҆ ѻ҆бита́ша в̾ жили́щихъ . ꙗ҆́ко не сътвори́ша ѿ дн҃їи і҆сꙋса сн҃а на́в̾вѷна такова , сн҃ове і҆и̑л҃еви да́же до дн҃е того · И҆ бы́сть весе́лїе вели́ко ѕѣ́ло . и҆ чтѧ́хꙋ въ кни́ѕѣ ꙁако́на бж҃їа , на всѧ́къ дн҃ь , ѿ дн҃е пе́рваго да́ждь до послⷣѣнѧго · И҆ сътвори́ша пра́ꙁдникъ . ꙁ҃ , дн҃їи , и҆ въ дн҃ь , и҃ и събра́нїѧ по ѻ҆бы́чаю ·
Глⷡ‍҇а , ѳ҃ · Въ дн҃ь же , к҃д . мⷵца сего , собра́шасѧ сн҃ове і҆и̑л҃еви въ по́стѣ и҆ въ врѣтищахъ . и҆ пер̾сть на глава́хъ и҆хъ . и҆ ѿлꙋчено е҆сть сѣмѧ сн҃въ і҆и̑л҃евъ ѿ всѧ́каго сн҃а чюжда · И҆ ста́ша и҆сповѣ́дахꙋ грѣхи своѧ , и҆ беꙁаконїа ѿц҃ъ своиⷯ . и҆ ста́ша на стоа́нїю иⷯ . и҆ что́ша въ кни́ѕѣ ꙁако́на г҃а б҃а свое̑го . и҆сповѣда́хꙋсѧ и҆ покланѧ́хꙋсѧ г҃ꙋ б҃ꙋ свое̑мꙋ · И҆ ста́ша же на стꙋпню левѷтоⷨ і҆е̑сꙋ́е , и сн҃ы ка́дьмии̑ли саха́нїа саравїа и҆ сн҃ове ханани . и҆ вопїахꙋ гла́соⷨ вели́киⷨ къ г҃ꙋ б҃ꙋ свое̑мꙋ · И҆ реко́ша левѷти и҆е̑сꙋ́е , и҆ каⷣмїиⷧ‍҇ . воста́ните и҆ блⷵви́те г҃а б҃а на́шего ѿ́ вѣка да́же до́ вѣка . и҆ блⷵвѧⷮ и҆мѧ сла́вы твое́ѧ . и҆ воꙁнесꙋтъ въ всѧ́ко блⷵвенїе и҆ хва́лꙋ · И҆ ре́че е́ꙁдра . т҄ы самъ г҃и е҆ді́нъ . т҄ы сътворѝ нб҃о , и҆ нб҃о нб҃ное . и҆ вс҄ѧ во́и и҆хъ , и҆ ꙁемлю̀ и҆ вс҄ѧ ꙗ҆же в не́и сꙋть . мо́рѧ и҆ вс҄ѧ ꙗ҆́же в ни́хъ е҆сть . и҆ т҄ы ѻ҆живи́ши вс҄ѧ сїѧ . и҆ во́и нбⷵнїи тебѣ сѧ покланѧ́ютъ · Ты̀ г҃и б҃е и҆же и҆ꙁбра́лъ е҆си а҆враа́ма . і҆ и҆ꙁвелъ е҆си е҆го ѿ селе́нїѧ халде́искаго , и҆ положи́лъ е҆си и҆мѧ е҆го а҆враа́мъ · И҆ ѻ҆брѣлъ е҆си срⷣце е҆го вѣрно преⷣ тобо́ю . и҆ ꙁавѣщаⷧ‍҇ е҆си с ни́мъ ми́ръ , дати е҆мꙋ ꙁе́млю ханане́искꙋ , и҆ хетъѳе́искꙋ , и҆ а҆м̾море́искꙋ , и҆ фереꙁе́искꙋ , і҆ е҆вꙋсе́искꙋ и҆ гергесе́искꙋ , и҆ сѣмени е҆го · И҆ напо́лнилъ е҆си словеса̀ твоа̀ ꙗ҆́ко пра́веденъ е҆си . и҆ видѣлъ е҆си ѻ҆ꙁлобле́нїе ѿц҃ъ на́шихъ въ е҆гѷп̾тѣ · Во́пль же и҆хъ ѹ҆слы́шалъ е҆си на́ морѣ чрьмнⷨѣ . и҆ далъ е҆си ꙁна́менїе и҆ чюдеса̀ въ е҆гѷптѣ , на фараѻ́на и҆ на всѧ̀ рабы̀ е҆го , и҆ на всѝ лю́дїе ꙁемлѝ е҆го · Поꙁна́лъ б҄о е҆си и҆ жестоко сътвори́шасѧ протиⷡ‍҇ и҆хъ . и҆ сътвори́лъ е҆си себѣ и҆мѧ · Ꙗ҆́ко въ то́й дн҃ь и҆ море раꙁдѣлъ е҆си преⷣ ни́ми . и҆ пройдо́ша по́средѣ мо́рѧ по́ сꙋхꙋ · И҆ гони́тели же иⷯ въверглъ е҆си въ глꙋби́нꙋ , ꙗ҆́ко ка́мень въ во́дѣ ѕѣ́лнѣ . и҆ въ столпѣ ѻ҆́блачнѣ водиⷧ‍҇ е҆си и҆хъ во́ дн҃и . и҆ во столпѣ ѻ҆́гненѣ в но́щи , дабы́ сѧ ѻ҆свѣща́лъ иⷨ пꙋть по не́мꙋже и҆до́ша · И на́ горꙋ же сина́искꙋю съшелъ е҆си , и҆ гл҃алъ е҆си с ни́ми съ нб҃се · И҆ да́лъ е҆си иⷨ сꙋдїѝ пра́вы , и҆ ꙁако́нъ и҆́стинныи . чи́ны и҆ повеленїѧ бл҃га · И҆ сꙋбо́тꙋ ст҃ꙋю твою ꙗ҆ви́лъ е҆си иⷨ и҆ повелѣнїе и҆ чи́ны , и҆ ꙁа́конъ повелѣлъ е҆си и҆мъ въ рꙋ́кꙋ моѷсїѻвꙋ раба̀ твое̑го . хлѣбъ же съ нб҃си да́лъ е҆си и҆мъ въ а҆лчъбѣ и҆хъ въ сы́тость и҆мъ . и҆ во́дꙋ и҆с ка́мени и҆ꙁвелъ е҆си и҆мъ жаждꙋщимъ и҆мъ · И҆ реклъ е҆си иⷨ да вни́дꙋтъ и҆ въꙁдръжа́тъ ꙁе́млю , на ню́же простерлъ рꙋ́кꙋ твою̀ дати иⷨ · Сїи же и҆ ѿц҃и на́ши го́р̾до съдѣла́ша ѻ҆жесточи́ша вы́ѧ своѧ . и҆ не слы́шаша ꙁа́повѣдїи твои̑хъ . и҆ не хотѣша слы́шати и҆ не сꙋть въспомѧнꙋли ди́внаѧ твоа̀ и҆же сътвори́лъ е҆си и҆мъ . и҆ ѻ҆жест́ѣ вы́ѧ и҆хъ и҆ да́ша главꙋ̀ да ѻ҆бра́тѧⷮсѧ на рабо́тꙋ свою̀ въ е҆гѷпетъ · Ты́ же б҃е и҆сцѣли́тель , грѣхо́въ ꙁащити́тель , и҆ млⷵрдъ длъготрьпеливъ , и҆ мно́гомлⷵтивъ не ѻ҆ста́виши иⷯ · И҆ е́ще же сътвори́ша себѣ те́льцы слїаны , и҆ реко́ша . сїи сꙋть бо́ги твоѝ и҆же и҆ꙁведоша т҄ѧ ѿ е҆гѷпта . сътвори́ша же раⷥдра́женїе ве́лїе · Тыⷤ‍ⷷ въ млⷵрдїи твое̑мъ мно́ѕѣмъ не ѻ҆ста́вилъ е҆си и҆хъ въ пꙋсты́ни . сто́лпъ ѻ҆́блачныи не ѹ҆кло́ни ѿ нихъ въ дн҃и да и҆ꙁведетъ ихъ по пꙋтѝ . и҆ стоⷧ‍҇пъ ѻ҆́гненыи въ но́щи , да ска́жетъ и҆мъ пꙋть по не́мꙋже и҆до́ша · И҆ дх҃ъ твой бл҃гыи да́лъ е҆си и҆же наѹ҆читъ иⷯ , и҆ ма́ннꙋ твою не ѻ҆скꙋдѣлъ е҆си ѿ ѹ́стъ и҆хъ . и҆ во́дꙋ да́лъ е҆си и҆мъ во жа́ждꙋ и҆хъ · Четы́ридесѧ́ть лѣтъ препита́лъ е҆си и҆хъ въ пꙋсты́ни , ничто́же и҆мъ ѻ҆скꙋдѣ , ѻ҆дѣа́нїѧ иⷯ не състарѣшасѧ . и҆ сапо́ги иⷯ не раꙁрⷣашасѧ · И҆ да́лъ е҆си иⷨ црⷵтва и҆ люди и҆ преча́сти и҆мъ по жре́бїю . и҆ въꙁдръжаше ꙁе́млю сїѻ́ню . и҆ ꙁе́млю цр҃ѧ е҆сево́нѧ . и҆ ꙁе́млю і҆ѻ́га цр҃ѧ савана и҆ ѹ҆мно́жилъ е҆си сн҃ы иⷯ ꙗ҆ко ѕвѣꙁды нбⷵныѧ · И҆ и҆ꙁвелъ е҆си и҆хъ въ ꙁе́мли ѻ҆ ни́х же гл҃алъ е҆си ѿц҃емъ и҆хъ и҆ наслѣ́диша ю҆̀ . и҆ смири́лъ е҆си пре ни́ми ѻ҆бита́ющїи ꙁе́млю ханане́и , и҆ дал̾ е҆си иⷯ въ рꙋ́кꙋ иⷯ . и҆ цр҃и и҆хъ и҆ лю́ди ꙁе́мли да сътво́рѧтъ иⷨ ꙗ҆́ко ѹ҆гоⷣно тѣмъ · И҆ прїѧ́ша гра́ды высо́кїѧ и҆ въꙁдръжа́ша до́мы по́лны всѣхъ бл҃гихъ , и҆ во́ды ѻ҆гра́жены ка́менїеⷨ , и҆ виногра́ды и҆ масли́ны . и҆ всѧ́ко дре́во снⷣѣно въ мно́жество · И҆ ꙗ҆до́ша и҆ насыти́шасѧ и҆ ѹ҆тол̾стѣша и҆ раꙁширѣшасѧ въ бл҃гости се́й вели́цѣи . і҆ и҆ꙁмѣни́шасѧ и҆ ѿстꙋпи́ша ѿ тебѐ и҆ повръго́ша ꙁако́нъ твой ꙁа́ди пло́ти и҆х̾ . и҆ прⷪ‍҇рки твоа̀ и҆ꙁби́ша , и҆же ꙁасвѣдѣтельствовахꙋ и҆мъ да ѻ҆братѧ́тсѧ к тебѣ · И сътвори́ша же хꙋ́лы вели́ки . и҆ далъ е҆си и҆хъ в рꙋ́кꙋ ѻ҆скорблѧ́ющих̾  , и҆ ѻ҆ꙁло́биша и҆хъ . и҆ въ вре́мѧ печа́ли свое́ѧ въꙁопи́ша к тебѣ , и҆ т҄ы съ нб҃си ѹ҆слы́шалъ е҆си и҆ по щедрота́мъ твои̑мъ мно́гимъ . далъ е҆си и҆мъ сп҃сенїе и҆же сп҃се и҆хъ ѿ рꙋкъ вра́гъ иⷯ · И҆ е҆гда̀ покои́шасѧ ѻ҆бращени сꙋть , да сътво́рѧтъ лꙋкаво преⷣ тобо́ю · И҆ ѻ҆ста̑вилъ е҆си иⷯ в рꙋка́хъ вра́гъ и҆хъ и҆ нача́льствова́ша и҆́ми . и҆ па́ки ѻ҆брати́шасѧ , и҆ воꙁопи́ша к тебѣ · Ты́ же ѿ нб҃се послꙋшалъ е҆си і҆ и҆ꙁба́вилъ е҆си и҆хъ въ щедрота́хъ твои̑хъ мно́ѕѣхъ , и҆ свѣдѣтельствовалъ е҆си и҆мъ . да ѻ҆братѧ́тсѧ къ ꙁако́нꙋ твое̑мꙋ . ѻ҆ниⷤ‍ⷷ въꙁгордѣша и҆ не ѹ҆слы́шаша · Но въ повеленїи твое̑мъ и҆ въ сꙋдъбахъ твои̑хъ съгрѣшиша . и҆же сътвориⷮ чл҃къ и҆ живетъ в ниⷯ . и҆ даша пле́щи е҆же не послꙋшати , и҆ вы́ю свою̀ ѻ҆жесточи́ша и҆ не слы́шаша · И҆ продолжиⷧ‍҇ на ни́хъ лѣта мно́га , и҆ свѣдѣтельствовалъ е҆си и҆мъ съ дх҃омъ твоиⷨ . и҆ прⷪ‍҇рчьствъ прⷪ‍҇ркъ твоиⷯ не внѧ́ша · И҆ предалъ е҆си ихъ в̾ рꙋ́кꙋ лю́деⷨ ꙁемъскимъ . въ млⷵрдїих же твоиⷯ мно́ѕⷯѣ не сътвори́лъ е҆си  , въ сконча́нїе . н҄и ѻ҆ста́виⷧ‍҇ е҆си иⷯ ꙗ҆́ко б҃ъ ꙗ҆ко силенъ млⷵтиⷡ‍҇ ще́дръ ꙁащитель е҆си т҄ы · И҆ нн҃ѣ б҃е на́шъ вели́кїи дръжа́вныи и҆ стра́шныи . стрегꙋщїи ꙁавѣт̾ , и҆ млⷵти не ѿврати лица̀ твое̑го · Всѧ́каго трꙋ́да и҆же ѻ҆брѣлъ наⷵ и҆ цр҃и на́ша и҆ нача́лницы на́ши и҆ сщ҃еⷩ‍҇ницы на́ши и҆ прⷪ‍҇рци наша . и҆ ѿц҃ы на́ша , и҆ вс҄и лю́дїе твоѝ . ѿ дн҃и цр҃евъ а҆ссꙋ́ръ даⷤ‍ⷷ на́ дн҃ь то́й · И҆ т҄ы пра́въ е҆си во всⷯѣ и҆же прїидо́ша на на́съ и҆ ꙗ҆́ко и҆́стин̾ною сътвори́лъ е҆си на́мъ · Мы́ же нечести́во съдѣлахомъ . и҆ цр҃и на́ша , и҆ нача́лницы наша , и҆ сщ҃е́нницы на́ша . и҆ ѿц҃ы на́ша не сътвори́ша ꙁако́на твое̑го , и҆ не в̾нима́ша повеле́нїи твоиⷯ . и҆ свѣдѣтельства твое̑го и҆же свѣдѣтельствовалъ е҆си в ниⷯ · И҆ тїи въ црⷵтвїи твое̑мъ бл҃гомъ . и въ бл҃гости твое́и мно́ѕѣ ꙗ҆́же далъ е҆си и҆мъ . и҆ в ꙁе́млѝ ширѣ́ишеи и҆ тꙋчнои и҆же далъ е҆си преⷣ ними не послꙋжи́ша тебѣ . и҆ не ѻ҆брати́шасѧ ѿ начина́нїи свои̑хъ стропти́выⷯ · Се м҄ы днⷵь рабѝ е҆смы и҆ ꙁе́млю ю҆́же далъ е҆си ѿц҃емъ на́шимъ ꙗ҆́сти плоⷣ еѧ̀ цр҃емъ . и҆хже да́лъ е҆си намъ ꙁа грѣхи на́ша , и҆ пло́тьми на́шими да владычествꙋю́тъ . и҆ въ скотехъ на́шихъ е҆ли́ко ѹ҆гоⷣно тво́рѧтъ , и҆ въ печа́ли вели́цѣ е҆смы̀ · Наⷣ всѣми си́ми м҄ы са́ми , полага́емъ вѣрꙋ и҆ пи́шемъ , и҆ печата́ютъ вс҄и нача́лницы на́ша . и҆ левѷти на́ша и҆ сщ҃е́ннцы на́ша ·
Глⷡ‍҇а , і҃ · И ѹ҆ ꙁнамена́телех̾ же бы́ша сїѝ . нее̑мїѧ , артасаста сн҃ъ а҆халїевъ , и҆ седекїѧ сн҃ъ а҆́раїѧ . а҆ꙁарїѧ , и҆ е҆ремїѧ , фасꙋръ , а҆марїа , меⷧ‍҇хїѧ , а҆т̾ти́съ , саванїѧ , маллⷯꙋ , і а҆рамъ , мерамꙋ́ѳъ , а҆вдїѧ , данїиль , ганаѳонъ , варꙋхъ , месꙋл̾ламъ , а҆вїѧ . мїаминь , маа̑ꙁїѧ , мелга̀ , самаїѧ . сїѝ сщ҃е́нницы · Па́ки же левѷти , і҆сꙋсъ сн҃ъ а҆ꙁарїѧ ваваⷩ‍҇нꙋ . и҆ ѿ сн҃въ надаⷣ , каⷣмигель . и҆ бра́тїа е҆го сафа́нїа , ѻ҆дꙋїа калитаⷩ‍҇ ѳалїа а҆нанъ , миха роѻⷣ , а҆севїѧ , какхоръ , саравїѧ , севанїѧ , ѻ҆дїѧ · Сн҃ове а҆ва́ни . венꙋнїевы , началники людїи , форо́съ , фаа̑ѳмоа́въ , и҆ламъ , ꙁаѳꙋїѧ · Сн҃ы ван̾нїи , а҆ꙁгаⷣ веваи , а҆а̑нїѧ , ваг̾го́ѧ , и҆дин атиръ . е҆ꙁекїѧ , а҆ꙁꙋръ , ѻ҆дꙋвїѧ , и҆самъ , висїѧ , ри́ѳъ , анаѳо́ѳъ , новаи , меа̑хвисъ , месꙋламъ , и҆ꙁи́ръ , месои , е҆ви́ль , садꙋ́къ . и҆е̑ддꙋѧ́ , фалтїѧ , ананїѧ , ѻ҆сїе , ананїѧ , а҆сꙋвъ , а҆до́и , фалаѧ́ , совикъ раѹ́мъ , а҆е̑савана , масиа̑лъ , и҆ а҆гїѧ , е҆нанъ , и҆намъ , малꙋхъ , реѹ́мъ , ваа́на , и҆ про́чїи ѿ людїи · Сщ҃е́нницы и҆ левѷти , и҆ две́рницы , и҆ пѣвцы наѳанне́и . и҆ вс҄ѧ и҆же прихо́дитъ ѿ ꙗ҆ꙁы́къ ꙁе́м̾скихъ къ ꙁако́нꙋ бж҃їю же́ны и҆хъ , и҆ сн҃ове и҆хъ , и҆ дще́ри и҆хъ и҆ всѧ́къ вѣдѧи . и҆ раꙁꙋмѣѧ́и и҆ ѹ҆крѣплѧайсѧ на братїю свою . и҆ проклинаѧ иⷯ . и҆ внидо́ша въ клѧⷮвꙋ , и҆ в̾ проклѧтїе е҆же ходити въ ꙁако́нѣ бж҃їѝ , и҆же данъ е҆сть рꙋкою моѷсїѧ раба̀ бж҃їа · да сътворѧтъ и҆ съꙁранѧⷮ вс҄ѧ повелѣнїѧ гн҃ѧ . и҆ сꙋды е҆го е҆же не да́ти дще́реи на́шихъ лю́демъ ꙁе́м̾скимъ и҆ дщере́и и҆хъ не во́ꙁмемъ сн҃овомъ на́шимъ · Лю́дїе же ꙁемлѝ и҆же въꙁно́сѧтъ вс҄ѧ продаа́нїѧ , и҆ вс҄ѧ на потребꙋ въ дн҃и сꙋбо́ты да прода́ют̾ не въспрїимемъ ни́же кꙋ́пимъ ѿ ниⷯ в сꙋбо́ты н҄и въ дн҃ь ст҃ыи · И҆ ѻ҆ста́вимъ лѣто сеⷣмое . и҆ дѣа́нїе всѣхъ рꙋкъ ѻ҆ста́вимъ , и҆ поста́виⷨ межи на́ми даа́ти на́мъ тре́тїѧ ча́сть дидра́гмы на лѣто на дѣ́ло до́мꙋ б҃а на́шего . въ хлѣбы преⷣставле́нїѧ , и҆ въ жертвы повсѧ̀дне́вныѧ , и҆ всѐсоⷤ‍ⷷженїе при́сное · Сꙋбо́тъ но́вомѣсечныⷯ въ пра́ꙁницѣхъ и҆ въ ст҃аѧ ꙗ҆́же ꙁа грѣхъ да помолѧⷮсѧ ꙁа і҆и̑л҃ѧ , и҆ во все подобїе до́мꙋ б҃а на́шего , и҆ жре́бїи посла́хомъ на приноше́нїе древесъ междꙋ сщ҃енникъ и҆ левѷтъ и҆ лю́дїи , и҆ да въꙁно́сѧтъ в до́мъ б҃а на́шего . по до́мѣхъ ѿц҃ъ на́шихъ ѿ вре́мени по времени , ѿ лѣта до лѣта сожега́ти на ѻ҆́лтари г҃а б҃а на́шего . ꙗ҆́ко пи́сано е҆сть въ ꙁако́нѣ · И҆ да прино́симъ прьвороⷣное ꙁемлѝ на́шеѧ . и҆ пр́ьвыхъ всѣхъ плоⷣ всѧкаго дре́ва , ѿ лѣта до лѣта . въ до́мъ гн҃ь и҆ прьвенци сн҃овъ на́шихъ и҆ ско́тъ на́шиⷯ ꙗ҆́ко пи́сано е҆сть в ꙁако́нѣ · И҆ пр́ьвыⷯ волъ на́шихъ , и҆ пр́ьвыхъ ѻ҆вчатъ на́шихъ приноси́ти въ до́мъ б҃а на́шего сщ҃е́нникомъ , и҆же слꙋжатъ въ домꙋ̀ б҃а нашего . и҆ прь́выⷯⷯ пи́щъ нашиⷯ , и҆ плоⷣ всѧ́каго дре́ва , і҆ е҆ле́ю да прино́симъ сщ҃е́нникомъ въ съкро́вище до́мꙋ б҃ꙋ нашемꙋ . и҆ десѧти́нꙋ ꙁемлѝ нашеѧ левѷтомъ · Тїѝ левѷти десѧти́нꙋ прїемлютъ во всⷯѣ гра́дѣхъ дѣлъ нашихъ · Бꙋдеⷮ же сщ҃е́нникъ сн҃ъ а҆а̑ро́новъ , съ левѷты въ десѧти́нахъ левѷтомъ . и҆ левѷ̏ти приносѧтъ десѧтꙋю ча́сть , десѧти́ны свое́ѧ в до́мъ б҃а нашего , въ до́мъ съкро́вищныи б҃а нашего . ꙗ҆́ко въ съкро́вища принесⷮꙋ сн҃ы і҆и̑л҃евы . и҆ сн҃ове левѷтъстїи пр́ьвины , п̾шени́цы и҆ вина̀ і҆ е҆ле́а · И҆ т҄ꙋ бꙋдⷮꙋ сосꙋ́ди гн҃и , и҆ сщ҃енницы и҆ пѣвцы и҆ дверни́цы . и҆ не ѻ҆ста́вимъ до́мꙋ б҃а на́шего ·
Глⷡ‍҇а , а҃і · Ýбита́ша же нача́лници людїи въ і҆ерⷵли́мѣ , и҆ прочїѝ наро́ди посла́ша жребїи . да во́ꙁмꙋтъ е҆ді́нꙋ часть ѿ десѧтѝ . да пребыва́етъ въ і҆ерⷵли́мѣ гра́дѣ ст҃ѣмъ , и҆ де́вѧть частїи въ́ градⷯѣ · Блⷵвиша же лю́дїе всѣхъ мꙋж́їи и҆же себѣ во́лею воꙁда́ша . да ѻ҆бита́ютъ въ і҆ерⷵли́мѣ · Сїи б҄о сꙋть нача́лницы вла́сти и҆же ѻ҆бита́ша въ і҆ерⷵли́мѣ . и҆ въ гра́дѣ і҆ѹдовѣ · Ѡ҆бита́ же е҆ді́нъ ко́ждо въ дръжа́вѣ свое́и , и҆ въ гра́дѣхъ і҆и̑л҃ѧ . сщ҃ен̾ницы левѷти цр҃ковнїи слꙋ́ги , и҆ сн҃ове рабъ соло́моновыхъ · И҆ въ і҆ерⷵли́мѣ ѻ҆бита́ша ѿ сн҃овъ і҆ѹ́довыⷯ , и҆ сн҃ов̾ венїаминь · ѿ сн҃ов же і҆ѹ́довыⷯ а҆ѳе́ей сн҃ъ а҆ꙁїинъ , сн҃ъ ꙁахарїинъ , сн҃ъ самирїи , сн҃ъ сафатїевъ . сн҃ъ масеи́ль · ѿ сн҃въ фаресъ , и҆ малїа сн҃ъ варꙋховъ , сн҃ъ хала́ꙁа . сн҃ъ ѻ҆ꙁїѧ . сн҃ъ а҆даїѧ . сн҃ъ і҆ѻ҆а̑ри́моⷡ‍҇ . сн҃ъ ꙁаха́рїевъ . сн҃ъ силонїевъ · Вс҄и сн҃ове фаре́совы , и҆же ѻ҆бита́ша въ і҆ерⷵли́мѣ . у҃ , ѯ҃ , мꙋ́жи крѣпки · Си́же сꙋть сн҃ове венїамини . сел̾лоⷩ‍҇ сн҃ъ месꙋла́евъ . сн҃ъ и҆ѻ҆а́дъ . сн҃ъ вадаїѧ . сн҃ъ колїѧ . сн҃ъ масїевъ . сн҃ъ е҆ѳїель . сн҃ъ і҆ѻ҆саїѧ · И҆ по неⷨ е҆ваи́ль , сел̾ла́и , ц҃ , к҃и . і҆ и҆ѻве́ль сн҃ъ ꙁе́хри преⷣста́тель наⷣ ни́ми і҆ѹ́да , сн҃ъ а҆сана́евъ , ѿ гра́да вто́раⷢ‍҇ и҆ ѿ сщ҃е́нникъ . и҆ а҆дїѧ сн҃ъ и҆ѻ҆ари́моⷡ‍҇ ꙗ҆хи́нь , саре́ѧ сн҃ъ е҆л̾хина . сн҃ъ месꙋла́мовъ . сн҃ъ садо́ковъ . сн҃ъ марїѻ́ѳъ . сн҃ъ е҆то́въ , преди до́мꙋ бж҃їю · И҆ братїа иⷯ дѣ́лающи дѣло цр҃квї и҃ соⷮ , к҃в . и а҆даїѧ сн҃ъ е҆роа́ма , сн҃а валалїина . сн҃а нама́сова · Сн҃ы ꙁаха́рїины . сн҃ъ васеѳꙋровъ . сн҃ъ мельхїѧ и҆ бра́тїа е҆го нача́лници ѿц҃еⷨ , с҃ , м҃в · И҆ месе́и сн҃ъ е҆ꙁрїевъ сн҃а месарими́ѳова . сн҃а е҆м̾ме́рѧ и҆ бра́тїѧ и҆хъ си́лны ѕѣло , рк҃и · И҆ преⷣста́тель иⷯ сокрїиль сн҃ъ си́лныхъ , и҆ ѿ левѷтъ , саме́ѧ сн҃ъ ѻ҆сꙋвовъ . сн҃ъ е҆ꙁрїевъ . и҆ маѳанїа сн҃ъ михаеⷡ‍҇ . і҆ и҆ѻ҆виⷣ сн҃ъ самꙋи̑е̑въ , сп҃д . и҆ дверъницы , а҆к̾кꙋвъ теламинъ , и҆ бра́тїѧ и҆хъ и҆же стрежахꙋ враⷮ , рѻ҃в · ѿ нача́лникъ левѷтъскихъ сн҃ъ ванїевъ . и҆ сн҃ъ ѻ҆ꙁїевъ . сн҃ъ а҆вїевъ . сн҃ъ миха́евъ . и҆ ѿ сн҃овъ а҆са́фовыⷯ , пою́щиⷯ преⷣ дѣломъ до́мꙋ бж҃їѧ . ꙗ҆́ко ꙁаповⷣѣ цр҃ьска б҄ѣ на ниⷯ , и҆ фаѳаїа . сн҃ъ васиꙁа̀ до рꙋкѝ цр҃евы всѧ́коѧ раⷣ‍ꙵ потребы людїи . и҆ къ дворомъ и҆же сꙋть на селехъ иⷯ · и҆ ѿ сн҃овъ і҆ѹ́диныⷯ и҆же ѻ҆бита́ша в корїаѳарѣвоцѣ и҆ в осꙋе́ , и҆ въ вирсавїѝ . и҆ дво́ры иⷯ , лахи́съ и҆ се́ла иⷯ . и҆ пребыва́ше ѹ҆ вер̾савы · Сн҃ове же венїами́ни ѿ гавада махама́съ , ѹ҆модѣ́лныи , и҆ ѿ левѵⷮ ча́сти і҆ѹ҆де́и и҆ венїамини ·
Глⷡ‍҇а , в҃і · Сїи же сꙋть сщ҃енницы и҆ левѷти и҆же въсходѧ́щїи съ ꙁороваве́лемъ сн҃омъ салаѳїи́левымъ . і҆ и҆сꙋсара́и , и҆е̑ремїѧ , е҆́ꙁдра , а҆марїѧ мꙋл̾лꙋ́хъ , сел̾хе́нїа . тїи началницы сщ҃енникомъ и҆ бра́тїѧ и҆хъ въ дн҃и и҆сꙋ́а и҆ левѷти же і҆и̑сꙋѧ , ванꙋ́и , кадмїи́ль , саравїа , и҆ѻ҆да́и , маѳ̾ѳа́нїѧ , при рꙋка́хъ и҆хъ , и҆ бра́тїѧ и҆хъ , въ повседн҃евномъ слꙋже́нїи · И҆е̑сꙋ́ѧ же родѝ и҆ѻ҆а̑ки́ма , и҆ѻ҆а̑ки́мъ родѝ , е҆лиа̑сива , е҆лиа̑си́въ родѝ и҆ѻада́ѧ . и҆ѻ҆а̑да́и родѝ и҆ѻ҆наѳа́на , і҆ и҆ѻ҆наѳа́нъ родѝ а҆ддꙋѧ . Въ дн҃и же и҆ѻ҆а̑ки́ма бра́тїа е҆го бѧ́хꙋ сщ҃ен̾ницы и҆ нача́лницы ѻ҆би́телеⷨ , сара́їѧ , маа̑рїа , і҆е̑ремїа , а҆нанїа , е҆́ꙁдра , месола́мъ , а҆марїѧ , и҆ѻнъна́мъ , а҆малꙋхъ , и҆ѻ҆наѳа́нъ , сел̾хенїѧ , и҆ѻ́сифъ , а҆ра́и , мана́съ , марїѻ́ѳъ , е҆л̾ке́и , а҆дада́и , и҆ ꙁаха́рїа , ганаѳо́ѳъ , месола́мъ , а҆вїа , ꙁехри́мъ , венїами́нъ , керо́съ , е҆фелетїе̑въ , валга́съ , мамꙋ́и , семенїа , и҆ѻ҆а̑наѳаⷩ‍҇ , и҆а̑риⷨ , маѳана́и е҆дїѻ , ѻ҆́ꙁ̾ꙁи , села́їѧ , кал̾ла́їа , кавеѳъ , е҆лкїа , а҆савїа , и҆ѻ҆наѳаⷩ‍҇ , сае̑лъ · Левѷти въ дн҃и е҆̑лїаси́ва , и҆ѻ҆а́да , иѻ҆на́нъ , и҆дꙋѧ . пи́саны началницы ѻ҆би́телем̾ . и҆ сщ҃енницы въ црⷵтво да́рїѧ пе́рьскаго . и҆ сн҃ове левѷи нача́лницы ѻ҆би́телемъ пи́сани въ кни́ѕѣ слове́съ дн҃їи . и҆ да́же до дн҃и и҆ѻ҆на́нъ сн҃а е҆лїа̑си́въ . и҆ нача́лницы левѷтомъ . а҆равїѧ , и҆ саравїѧ , и҆ ѻ҆сꙋ́и . и҆ сн҃ы каⷣми́ловы , и҆ бра́тїѧ иⷯ по кра́тѣхъ свои̑хъ да въсхва́лѧтъ и҆сповѣдѧтъ по ꙁа́повѣди двд҃вѣ мꙋж́а бж҃їѧ , въꙁдержа́тъ ра́вно по чинꙋ̀ , ѿ дн҃и до дн҃и · И҆ вънегда̀ събра́ти м҄и две́рники . въ дн҃и и҆а̑ки́ма сн҃а и҆е̑сꙋева . сн҃а и҆ѻ҆седе́кова , и҆ въ дн҃и нее̑мїе̑вы , и҆ е́ꙁдры сщ҃ен̾ника и҆ писъца̀ . и҆ въ ѻ҆бновле́нїи стѣны̀ і҆ерⷵлимъски . и҆ вꙁыска́ша левѷти ѿ всѣхъ мѣ́стъ свои̑хъ , да въꙁведꙋтъ и҆хъ въ і҆ерⷵлимъ . и҆ сътво́рѧⷮ ѻ҆бновленїе и҆ весе́лїе , в дѣѧ́нїе и҆ хвале́нїе пѣсни , и҆ в кимъва́ли и҆ свирили и҆ гꙋсли . и҆ събра́ни же сꙋть сн҃ове пѣснемъ , и҆ ѿ градъ ѻ҆́крⷵтъ і҆ерⷵлима и҆ ѿ се́лъ нетꙋѳа́та и҆ ѿ до́мꙋ галга́лъ и҆ ѿ страны̀ е҆ва̀ и҆ а҆ꙁмавеⷮ . ꙗ҆́ко се́ла съꙁида́хꙋ себѣ пѣвцы̀ ѻ҆́крⷵтъ і҆ерⷵлима и҆ ѻ҆чищени сꙋть сщ҃еⷩ‍҇ницы и҆ левѷти . и҆ ѻ҆чисти́ша лю́ди и҆ вра́та и҆ стѣ́ны въсходи́ти же сътвори́лъ нача́лницы і҆ѹ́дины на стѣ́ны , и҆ поста́вихъ два кли́роса хвалы̀ ра́ди вели́кїѧ . и҆ проидо́ша на десно на стѣнꙋ̀ къ вра́тоⷨ грѧ́ꙁнымъ . і҆ и҆до́ша ꙁа ни́ми ѻ҆ѳа́їа и҆ полови́на ча́сти нача́лникъ і҆ѹ́диныхъ и҆ а҆ꙁа́рїа , и҆ е́ꙁдра и҆ мисолла́мъ і҆ѹ́да . и҆ венїами́нъ , и҆ самела́їа , і҆е̑ремїѧ · И҆ ѿ сн҃овъ сщ҃енникъ въ трꙋба́хъ . ꙁаха́рїа сн҃ъ и҆ѻ҆наѳа́ноⷡ‍҇ . сн҃ъ сама́їѧ , сн҃ъ маѳа́нїѧ , сн҃ъ миха́їѧ , сн҃ъ ꙁам̾хꙋръ , сн҃ъ а҆са́фовъ , и҆ бра́тїа е҆го сама́їа и҆ ѻ҆ꙁїиⷧ‍҇ . и҆ гело́нъ , и҆а̑ма́їѧ , наѳанаи́ль , і҆ѹ́да , и҆ а҆на́ни · Є҆же хвали́ти въ пѣ́снехъ дв҃да мꙋ́жа бж҃їа · И҆ е́ꙁдра пи́сецъ преⷣ ни́ми на вра́тⷯѣ хвали́ти проти́въ и҆хъ , и҆ въꙁошлѝ на стꙋпни гра́да двд҃ва на въсхо́дъ стѣны̀ на доⷨ двд҃въ . и҆ да́же до вра́тъ во́дныхъ , къ въсто́кꙋ . и҆ клиросъ вторы́и хвалꙋ̀ въꙁда́ющи и҆дѧше ѿ сꙋпротивъ и҆хъ · И҆ а́ꙁъ по не́мъ и҆ полови́нꙋ ча́сти людїи по стѣнѣ , и҆ на столпѣ ѹ҆ри́мли . и҆ да́же до стѣны̀ пространнѣ́иши , и҆ на вра́тѣхъ е҆фраи́ма . и҆ на вра́тѣхъ стары́хъ , и҆ на вра́тⷯѣ ры́бных̾ . и сто́лпъ анамеи́лѧ , и҆ ѿ сто́лпъ е҆ма́ѳъ и҆ да́же до вра́тъ стаⷣныхъ . и҆ поста́виша въ вра́тѣхъ стра́жїи · Ста́ша же дв҄а кли́роса хвалѧ́ще в домꙋ̀ бж҃їи , и҆ а́ꙁъ и҆ по́лъ ча́сти , во́и съ мно́ю · И҆ сщ҃енницы е҆лїаки́мъ , маа̑сїѧ , венїами́нъ , махе́ѧ , е҆лиѻ҆на , и҆ ꙁаха́рїа , и҆ а҆нанїѧ , и҆ семе́їѧ , и҆ е҆леа̑ꙁа́ръ , и҆ ѻ҆ꙁїа и҆ ѻ҆а̑нна́нъ , и҆ мелхїѧ , и҆ е҆ламїи , и҆ е҆ꙁꙋръ · И҆ слы́шаша пѣвцы̀ и҆ е҆ꙁра́и̑ѧ . и҆ съглѧда́ша и҆ въжделѣша и҆ пожро́ша въ дн҃ь то́и , же́ртвы вели́кїи , и҆ въꙁвесели́шасѧ . ꙗ҆́ко б҃ъ б҄о въꙁвесели́лъ и҆хъ весе́лїемъ вели́киⷨ . н҄о и҆ же́ны и҆хъ и ча́да иⷯ ра́довахꙋсѧ . и҆ слы́шано бы́сть весе́лїе т҄о въ і҆ерⷵлмѣ дале́че · Въсчита́ша же въ дн҃ь то́и мꙋж́и наⷣ сокро́вищемъ до́мꙋ гн҃ѧ . нача́лныхъ пло́довъ , и҆ къ десѧти́наⷨ . да внꙋтръ вно́сѧтъ по ни́хъ нача́лницы граⷣски бл҃годѣѧ́нїи . сщ҃енникоⷨ и левѷтоⷨ . ꙗ҆́ко весе́лїе б҄ѣ въ і҆ерⷵлимѣ и҆ въ і҆ѹ҆де́и . въ сщ҃енницѣхъ и҆ въ левѷтѣхъ преⷣстоѧщи · И съхрани́ша въꙁдръжа́нїе б҃ꙋ свое̑мꙋ , и҆ въꙁдержа́ша ѻ҆чище́нїѧ и҆ пѣвцовъ , и҆ две́рниковъ , по повеле́нїю дв҃да и҆ соло́мона сн҃а е҆го · И҆ ꙗ҆́ко въ дн҃и двд҃вы и҆ѻ҆а̑сафа́тъ ѿ нача́ла бѧ́хꙋ поста́влени пѣвцемъ старѣишины , въ пѣсни хвалѧ́щи и҆сповѣдꙋ́ющи б҃ꙋ · И҆ весь і҆и̑л҃ь въ дн҃и ꙁорова́велѧ и҆ въ дн҃и нее̑мїѧ даѧ́хꙋ ча́сти пѣвцеⷨ и҆ две́рникомъ ѿ дн҃и до дн҃и бра́шно . и҆ ст҃ѧхꙋ левѷти . и҆ левѵти ст҃ѧхꙋ сн҃овъ а҆аро́новыхъ ·
Глⷡ‍҇а , г҃і · Въ дн҃ь же то́и чте́но е҆сть въ кни́ѕѣ моѷсїѻвѣ , слы́шащимъ лю́дем̾ . ѻ҆брѣте́но е҆сть пи́сано в не́и да не и҆́мⷮꙋ влѣсти а҆мони́ти , и҆ моа̑ви́ти въ цр҃ковь бж҃їю даже до́ вѣка . того ради и҆же не въстрѣтоша сн҃въ і҆и̑л҃евъ съ хлѣбомъ и҆ водо́ю · И҆ и҆ꙁведо́ша на нихъ валаа́ма на проклѧ́тїе и҆хъ , и҆ ѻ҆брати́лъ б҃ъ нашъ проклѧⷮство на блⷵвенїе · И҆ бы́ст же е҆гда̀ слы́шахꙋ ꙁако́нъ , ѿлꙋчи́ша всѣхъ чꙋжихъ ѿ і҆и̑л҃ѧ . и҆ на то́мъ бы́сть и҆лїаси́въ сщ҃енникъ . и҆же бы́сть преⷣста́тель въ сокро́вищномъ домꙋ̀ б҃а нашего . и҆ прїѧтель , товїѧ , сътворѝ себѣ сокро́вище вели́ко . и҆ т҄ꙋ бѧ́хꙋ преⷣ нимъ предъставлѧ́ющи да́ры и҆ ѳемїа́мъ и҆ сосꙋды и҆ десѧти́нꙋ , пшени́цꙋ вино̀ і҆ еле́и . ча́сти левѷтомъ и҆ пѣвцемъ и҆ вѣрныⷨ и҆ прь́выѧ сщ҃ен̾ническїѧ ча́сти , въ всѣх же тѣхъ не бы́хъ въ і҆ерⷵлимѣ ꙗ҆́ко въ лѣто трисо́тное , к҃ е , а҆ртаѯе́рска цр҃ѧ вавѷлон̾ска , прїидо́хъ къ цр҃ю , и҆ въ конецъ дн҃їи моли́хсѧ цр҃ю · И҆ прїидо́хъ въ і҆ерⷵлимъ и҆ раꙁꙋмѣхъ ѕл҄о чт҄о сътвори́лъ е҆лїаси́въ товїи , да сътво́рѧⷮ е҆мꙋ сокровище въ притво́рѣ до́мꙋ бж҃їѧ . и҆ ѕло̀ ми ви́дѣлосѧ ѕѣло · И҆ и҆ꙁве́ргъ вс҄ѧ сосꙋды до́мꙋ товїева во́нъ ѿ сокро́вищⷶ и҆ реко́хъ и҆ ѻ҆чи́стиша сокро́вище · И҆ па́ки поста́вихъ сосꙋды въ домꙋ̀ бж҃їи , жрътвꙋ и҆ ѳимїа́мъ , и҆ поꙁна́хъ ꙗ҆́ко ча́сти левѵⷮскїѧ не бы́ша да́ны · И҆ побѣго́ша е҆ді́нъ къж́до въ странꙋ̀ свою левѷты и҆ пѣвцы̀ творѧ́ще дѣло и҆хъ . и҆ котора́хꙋсѧ съ страти́гами , и҆ реко́хъ чесо ради ѻ҆стависѧ доⷨ бж҃їи , и҆ събра́лъ и҆хъ · И҆ повелѣвъ ста́ти въ стоѧ́нїи своиⷯⷯ и весь і҆ѹ́да приноша́ше десѧти́нꙋ , пшени́цы и҆ вина̀ и҆ е҆ле́ѧ въ ꙁакро́вы , поⷣ рꙋкꙋ селемїѧ сщ҃ен̾ника , и҆ садо́ка писца̀ , и҆ фада́їѧ ѿ левѷтъ , и҆ в рꙋки и҆хъ · А҆на́нъ сн҃ъ ꙁахꙋровъ , сн҃ъ маѳа́нїевъ , ꙗ҆ко вѣрны и҆скꙋшени сꙋть надъ ни́ми на ча́сти бра́тїи своиⷯ · Въспомѧнѝ м҄ѧ бж҃е мой того ради и҆ да не ѻ҆скꙋдѣеⷮ млⷵть моѧ̀ ꙗ҆́же сътвори́хъ в домꙋ б҃ꙋ мое̑мꙋ и҆ в чи́нѣхъ е҆го · Въ дн҃ехъ тѣхъ ви́дѣхъ въ і҆ѹ́дѣ млатѧ́щиⷯ лны̀ въ сꙋбо́тꙋ . носѧ́щихъ кро́шницы . и҆ напрата́ющи на ѻ҆слѧ́та вино , и҆ гро́ꙁдїе , и҆ смо́кви , и҆ всѧ́ко бре́мѧ приноша́хꙋ въ і҆ерⷵлимъ , въ дн҃и сꙋботныи · И҆ свѣдѣтельствова́хъ и҆мъ да въ дн҃ь которыи прода́ти подоба́етъ да продаю́тъ . и҆ тѷрѧ́не ѻ҆бита́ша в неи въꙁносѧ́щи ры́бы и҆ вс҄ѧ прода́ннаѧ , и҆ продавахꙋ в сꙋбо́ты . сн҃овомъ і҆ѹ́диныⷨ въ іерⷵлі́ме и҆ ѻ҆бличѝ держа́внѣишиⷯ въ і҆ѹ҆деѝ и҆ рѣхъ и҆мъ · Чт҄о сїѧ ве́щь ѕла̀ и҆же в҄ы творитѐ . и҆ сквернитѐ дн҃ь сꙋбо́тныи , нѝ л҄и сїѧ сътвори́ша ѿц҃ы наши . і҆ и҆ꙁве́лъ б҃ъ на́шъ на ни́хъ и҆ на наⷵ всѐ ѕл҄о то̀ , и҆ на гра́дъ се́и · И҆ вы̀ приложи́сте ꙗ҆́рости на і҆ил҃ѧ сквернѧ́щи сꙋбо́тꙋ · Бы́сть же е҆гда̀ поко́ишасѧ вра́та і҆ерⷵлі́м̾скаѧ въ дн҃ь сꙋбо́тныи реко́хъ , и҆ ꙁапро́шⷶ двери . и҆ повелѣлъ да не ѿврьꙁа́ютъ и҆хъ даже по сꙋбо́тѣ , и҆ ѿ ѻ҆тро́къ мои̑хъ поста́вихъ на вра́тахъ да ни е҆ді́нъ вно́ситъ бре́мѧ въ дн҃ь сꙋбо́тныи · И҆ ста́ша потре́бницы и҆ прода́ющи вс҄ѧ прода́н̾наѧ внѣ і҆е̑рⷵлима . е҆дїнощи и҆ два́щи свѣдѣтеⷧ‍҇ствова́хъ и҆мъ , и҆ реко́хъ и҆мъ · Чт҄о вы̀ пребыва́ете ѹ҆ стѣны̀ , а҆́ще втори́цею т҄о сътворитѐ рꙋкꙋ послю̀ на ва́съ . того̀ ради ѿ вре́мени того не прїидо́ша въ сꙋбо́тꙋ · И҆ реко́х же левѷтоⷨ и҆же бѧ́хꙋ ѻ҆чище́ни дабы̀ пришла̀ съхрани́ти вра́та и҆ ст҃ити дн҃ь сꙋбо́тныи , и҆ сего ради въспомѧнѝ м҄ѧ бж҃е , и҆ простѝ м҄и по мно́жествꙋ млⷵти твое̑ѧ · Но и҆ въ дн҃ехъ тѣхъ ви́дѣхъ і҆ѹ҆деи водѧ́щїи же́ны а҆ꙁотїискїѧ а҆монитѧны и҆ моа̑виⷮскїѧ . и҆ сн҃ове и҆хъ ѿ по́лꙋ ча́сти гл҃ахꙋ а҆ꙁо́т̾скимъ ꙗ҆́ꙁы́комъ и҆ не ѹ҆мѣѧ́хꙋ гл҃ати і҆ѹ҆де́искїи · И҆ ꙁапрети и҆мъ и҆ проклѧ̀  , и҆ пораꙁѝ ѿ ни́хъ мꙋжїи и҆ ѻ҆плеши́лъ терꙁа́ющи и҆хъ . и҆ клѧлъсѧ на́ б҃а да не даюⷮ дщерїи свои̑хъ сн҃овомъ и҆хъ и҆ не прїемлютъ ѿ дще́рїи и҆хъ сн҃овомъ свои̑мъ · Ни въ то́мъ л҄и ѻ҆бы́чаи съгреши́лъ соло́моⷩ‍҇ цр҃ь і҆и̑л҃евъ . і҆ и́стинно въ ꙗ҆ꙁы́цехъ мно́ѕѣхъ не бы́сть цр҃ь подо́бенъ е҆мꙋ . и҆ въꙁлюбленъ б҃ꙋ свое̑мꙋ быⷵ и҆ поста́вилъ е҆го б҃ъ цр҃емъ наⷣ всѣм̾ і҆и̑л҃емъ , и҆ того б҄о и҆ꙁведо́ша на грⷯѣ же́ны чю́ждїи . нѝ л҄и мы̀ непослⷲꙋни сътворѧ́емъ ѕло̀ вели́ко , т҄о да престꙋпа́емъ ѿ б҃а на́шего , і҆ и҆ꙁведеⷨ же́ны и҆ноплеме́нничи ѿ сн҃ов же і҆ѻда сн҃а и҆ельто́вова сщ҃енника вели́каго ꙁѧ́тѧ санавалаина ѹ҆рони́тина е҆гоже ѿгони́лъ ѿ себѐ · Въспомѧнѝ г҃и бж҃е мои противъ и҆хъ и҆же сквернѧ́тъ сщ҃енъство . прави́ло же сщ҃ен̾ническо и҆ левѷт̾ско · Сего раⷣ‍ꙵ ѻ҆чи́стилъ и҆хъ ѿ всѣхъ чю́ждихъ нечисто́тъ , и҆ поста́вихъ чи́ны сщ҃ен̾никомъ и҆ левѷтомъ . е҆ді́номꙋ ко́ждо слꙋжбꙋ е҆го , и҆ въ сложе́нїе древѧное . въ временехъ поста́вленыхъ · И҆ въ прьвѣ́ишиⷯ помѧнѝ м҄ѧ бж҃е мои въ бл҃го а҆ми́нь ·
Коне́цъ кни́ѕе нее̑мїи · И҆́мать в себѣ , Глⷡ‍҇а , г҃і · 
