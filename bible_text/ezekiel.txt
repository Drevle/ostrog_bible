И҆Є҆ꙀЄКЄ́И҆ЛЬ ПРО҃РКЪ
Глва , а҃ · И бы́сть въ тридесѧⷮное лѣто въ четве́ртыи мⷵць , пѧтыи дн҃ь мⷵца . а҆́ꙁъ бѣхъ среди плѣн̾никъ , при рецѣ ховаⷬ‍҇ . ѿврьꙁошасѧ нб҃са , и видⷯѣ видѣнїе бж҃їе , пѧтыи мⷵца . с҄е лѣто пѧ́тое плѣне́нїѧ і҆ѻ҆а̑ки́ма цр҃ѧ і҆ѹ́дина · Бы́сть сло́во гн҃е къ і҆еꙁекїилю сн҃ꙋ вꙋѕїевꙋ жерцꙋ въ ꙁемлѝ хал̾дѣистеи , при рѣцѣ хова́ръ · И быⷵ на мнѣ рꙋка гн҃ѧ . и҆ ви́дѣх̑ , и҆ се вѣтръ въꙁдви́жесѧ и҆ грѧдѧ́ше ѿ сѣвера , и҆ ѻ́блакъ вели́къ в немъ , и҆ свѣтъ ѻ҆́крⷵтъ е҆го , и҆ ѻ́гнь блистаѧ́исѧ . и҆ посредѣ е҆го , ꙗ҆́ко видѣнїе чи́стаго прꙋда среди ѻ҆гнѧ̀ , и҆ свѣт̾ в немъ . и҆̑ по́средѣ ꙗ҆́ко подобїе четы́рехъ живо́тенъ , и҆ с҄е видѣнїе и҆хъ ꙗ҆́ко подо́бїе чл҃ка в нихъ . и҆ четыри лица е҆ді́номꙋ . и҆ четы́ри кры́ла е҆ді́номꙋ . и҆ стегнѣ и҆хъ пра́вы , и҆ пернаты но́ги и҆хъ , і҆ и҆скры ꙗ҆́ко блиста́ющаѧсѧ мѣ́дь , и҆ легцѣ кры́лѣ иⷯ . и҆ рꙋка чл҃ча поⷣ кры́лꙋ и҆хъ , ѻ҆ четыреⷯ страна́хъ и҆хъ . и҆ лица и҆хъ и҆ кры́ла и҆хъ четы́рех̾ , держа́щесѧ дрꙋгъ дрꙋга . лица же и҆хъ четыре , не ѻ҆бращахꙋсѧ внегда ходи́ти иⷨ , ко́ждо прѧмо лицꙋ иⷯ хождахꙋ . и҆ подо́бїе лица̀ и҆хъ , лице чл҃че , и҆ лице льво́во ѻ҆деснꙋю четы́ремъ , и҆ лицѐ те́льче ѻ҆шꙋю четы́ремъ , и҆ лицѐ ѻ҆́рле четы́ремъ . лица же и҆хъ и҆ кры́ла и҆хъ просте́рта го́рѣ четы́ремъ , комꙋж́до дв҄ѣ съвокꙋпленѣ дрꙋⷢ‍҇ къ дрꙋ́гꙋ . двѣ ⷤ‍ⷷ покрыва́стѣ съверхꙋ телеса̀ и҆хъ , и҆ къждо прѧ́мо лицꙋ свое̑мꙋ и҆дѧ́ше , и҆дѣже а҆ще бѧ́ше дх҃ъ шествꙋѧ , и҆дѧ́хꙋ и҆ не ѻ҆бращахꙋсѧ . и҆ посредѣ животныхъ видѣнїе ꙗ҆́ко ѹ҆́глемъ ѻ҆гнѧ̀ горѧща , и҆ ꙗ҆́ко видѣ́нїе свѣщамъ съѻ҆бращающиⷨсѧ посредѣ живо́тныⷯ , и҆ свѣтъ ѻ҆гнѧ̀ . и҆ ѿ ѻ҆гнѧ̀ и҆схожⷣаше ꙗ҆́ко мо́лнїѧ , и҆ живо́тнаѧ теча́хꙋ и҆ ѻ҆бращахꙋсѧ ꙗ҆́ко видѣ́нїе веꙁе́ково · И҆ ви́дѣхъ и҆ с҄е ко́ло е҆̑ді́но на ꙁемлѝ , дръжасѧ живо́тнымъ четы́ремъ . и҆ видѣнїе коле́сомъ , и҆ сътворе́нїе и҆мъ , ꙗ҆́ко видѣнїе ѳарси́съ . и҆ подо́бїе в четы́рехъ , и҆ видѣнїе и҆хъ , и҆ дѣ́ло и҆хъ бѧ́ше , ꙗ҆́коже б҄ы ко́́ло въ ко́лесѣ . на четы́ри страны̀ и҆хъ шествова́хꙋ и҆ не ѻ҆браща́хꙋсѧ внегда̀ шествова́хꙋ н҄и хреб̾ты и҆хъ , и҆ высота̀ и҆хъ бѧ́ше , и҆ стра́шни бѧ́хꙋ . и҆ ви́дѣхъ т҄а , и҆ плещи и҆хъ полны ѻ҆чесъ четы́ремъ . и҆ внегда шествова́ти живо́тнымъ , шествовахꙋ и҆ колеса̀ дръщесѧ и҆хъ . и҆ внегда въꙁдвиѕа́тисѧ живо́тнымъ ѿ ꙁемлѧ̀ , въꙁⷣвиѕахꙋсѧ и҆ колеса̀ . и҆дѣже а҆ще бѧ́ше ѻ҆́блакъ , та́мо бѧ́ше и҆ дх҃ъ ѹ҆стремлѧ́асѧ , е҆же шествовати . шествова́хꙋ живо́тнаѧ , и҆ колеса̀ въꙁдвиѕахꙋсѧ с ни́ми . ꙁанеже дх҃ъ жиꙁни бѧше въ колесⷯѣ · Вънегⷣа и҆дѧхꙋ сїи и҆дѧ́хꙋ и҆ колеса̀ . е҆гда̀ стоа́ꙋ сїи , стоахꙋ и҆ колеса̀ с ни́ми . и҆ е҆гда̀ въꙁдвиѕахꙋсѧ ѿ ꙁемлѧ̀ , въꙁдвиѕа́хꙋсѧ и҆ колеса̀ . ꙗ҆ко дх҃ъ жи́ꙁни бѧ́ше въ коле́сѣхъ . и҆ подобїе наⷣ гла́вою живо́тныхъ ꙗ҆ко твердость , и҆ ꙗ҆ко видѣнїе стькла стра́шна , простер̾то наⷣ гла́вою и҆хъ съвы́ше . и҆ поⷣ ѹ҆твер̾жденїемъ поⷣ кры́ла иⷯ протѧ́жено , съкрылѧ́ющисѧ дрꙋгъ къ дрꙋгꙋ комꙋждо дв҄ѣ съпрѧ́женѣ покрыва́ющи телеса̀ своѧ̀ . и҆ слы́шахъ гла́съ кры́лꙋ и҆хъ внегда̀ парѧхꙋ , ꙗ҆́ко шꙋмъ воⷣ мно́гъ , ꙗ҆́ко и҆ гласъ г҃а саⷣда . и҆ внегда̀ и҆дѧхꙋ сїи гла́съ свовеⷵ ꙗ҆́ко гла́съ по́лка , и҆ внегда̀ стоа́хꙋ и҆ ѹ҆молча́хꙋ кры́ла и҆хъ . и҆ с҄е гласъ наⷣ ѹ҆твер̾жденїемъ , е҆же наⷣ гла́вою и҆хъ . внегда̀ стоа́хꙋ сїи , и҆ въꙁⷣвиѕахꙋ кры́лѣ своѝ . и҆ наⷣ твердїю ꙗ҆́же наⷣ главою и҆хъ , ꙗ҆́ко видѣнїе ка́мени сапфира , и подобїе прⷵтла на не́м̾ . и҆ на подобїи прⷵⷵтла подо́бїе ꙗ҆́ко і҆ ѻ҆браⷥ чл҃чь на не́мъ сверхꙋ . и҆ ви́дѣхъ ꙗ҆́ко видѣнїе прꙋда чистаго , ꙗ҆́ко и҆ ви́дѣнїе ѻ҆́гнено в нем̾  , и҆ свѣтъ ѻ҆́крⷵтъ ѿ видѣнїа чре́слъ и҆ вы́ше , ѿ видѣнїа чреслъ да́же и҆ до долꙋ . ви́дѣхъ а҆ки видѣнїе ѻ҆гнѧ̀; и҆ свⷮѣ е҆го ѻ҆́крⷵтъ . ꙗ҆́ко видѣ́нїе дꙋгы̀ , е҆гда̀ е҆сть на ѻ҆́блацехъ въ дн҃ь до́ждѧ . та́ко видѣнїе свѣта ѻ҆́крⷵтъ · Глва , в҃ · Сѐ видѣ́нїе подо́бїе сла́вы гн҃ѧ . и҆ ви́дѣх̾ и҆ падоⷯ ни́ць  . и҆ рече къ мнѣ , сн҃е чл҃чь , ста́ни на но́ги своѧ да гл҃ю тебѣ · И҆ прїиде на мѧ дх҃ъ , и҆ вꙁѧ̀ м҄ѧ и҆ въꙁдви́же м҄ѧ , и҆ поста́ви м҄ѧ на нога́хъ мои̑хъ . и҆ слы́шахъ гл҃юща къ мнѣ . и рече къ мнѣ · Сн҃е чл҃чь , послю́ тѧ а҆́ꙁъ къ до́мꙋ і҆и̑л҃евꙋ къ прогнѣваю̑щиⷨ мѧ ꙗ҆́же ѻ҆горчи́ша м҄ѧ са́ми , и҆ ѿц҃ы иⷯ ѿврьгошасѧ мене до дне́шнего дн҃е . и҆ сн҃ове жестоколи́чнїи и҆ твердосръдечнїи , къ ним же послю́ тѧ а҆ꙁъ  . и҆ речеши к ни́мъ · Сѐ гл҃етъ а҆дона́и г҃ь , а҆ще ѹ҆бо ѹ҆слы́шатъ и҆л҄и ѹ҆боѧ́тсѧ . ꙁанеже домъ раꙁъгнѣ́ваѧй е҆сть , и҆ поꙁна́ютъ ꙗ҆́ко пррⷪ‍҇къ е҆си т҄ы посредѣ и҆хъ · И҆ ты̀ сн҃е чл҃чь , да не ѹ҆бои́шисѧ и҆хъ , ни ѹ҆жаса́исѧ ѿ лица̀ и҆хъ . ꙁане́же раⷥсверѣпѣютъ , и҆ ѻ҆бы́идꙋтъ т҄ѧ ѻ́крⷵтъ . посреди б҄о скорпїевъ т҄ы живе́ши . и҆ словесъ и҆хъ не ѹ҆бо́исѧ , и҆ ѿ лица̀ и҆хъ не ѹ҆жаса́исѧ . ꙁанеже до́мъ ѻ҆горчева́ѧи е҆сть · Ты́ же сн҃е чл҃чь гл҃еши словеса̀ моѧ к нимъ , а҆ще ѹ҆слы́шатъ и҆л҄и ѹ҆боѧ́тсѧ · ꙁанѐ до́мъ прогнѣваѧи е҆сть · И҆ т҄ы сн҃е чл҃чь послꙋшаи гл҃ющаго к тебѣ , не бꙋди раꙁ̾гнѣва́ѧи , ꙗ҆́коже и҆ домъ раꙁнѣваѧи . ѿврьꙁи ѹ҆ста̀ своѧ , и҆ снѣжⷣь ꙗ҆же а҆ꙁъ да́мъ тебѣ . и҆ ви́дѣхъ , с҄е рꙋка простерта къ мн҄ѣ , и҆ в не́и сви́тоⷦ‍҇ кни́жныи . раꙁви е҆го предо мно́ю , и҆ в немъ бѧ́ше напи́сано ꙁади и҆ преди . и҆ впи́сано бѧше в неⷨ рыда́нїе , и҆ жа́лость , и҆ го́ре ·
Глⷡ‍҇а , г҃ · И рече къ мн҄ѣ , сн҃е чл҃чь , снѣжⷣь сви́токъ сїи , и҆дѝ и҆ рцы сн҃омъ і҆и̑л҃евымъ . и҆ ѿврьꙁохъ ѹ҆ста̀ своѧ , и҆ напита мѧ сви́ткка сего . и҆ рече къ мн҄ѣ , сн҃е чл҃чь , ѹ҆ста̀ твоѧ снѣдѧтъ , и҆ чрево твое насы́тиⷮсѧ сви́тка сего дан̾наго тебѣ . и҆ снѣдохъ е҆го , и҆ бы́сть въ ѹ҆стѣхъ моихъ ꙗ҆́ко медъ сла́докъ · И҆ рече къ мнѣ сн҃е чл҃чь , и҆ди вни́ди въ дом̾ і҆и̑л҃евъ . и҆ гл҃и словеса̀ моѧ к нимъ , ꙗ҆́ко не к лю́демъ глꙋбокорѣчныⷨ і҆ и́ноꙗ̑ꙁы́чномъ . посыла́емъ е҆си к̾ домꙋ і҆и̑л҃евꙋ . ниже к̾ людемъ мно́гимъ глꙋбокорѣчнымъ і҆ и҆ноꙗꙁы́чномъ , ни тѧ́жкомъ ꙗ҆ꙁы́комъ сꙋщемъ , и҆хже да не раꙁꙋмѣ́еши словесъ . а҆ще къ та́цѣмъ посла́лъ т҄ѧ бы́хъ , т҄о и҆ тїи послꙋшали бы́ша тебе , а҆ доⷨ і҆и̑л҃евъ не въсхощетъ послꙋшати тебе  . ꙗ҆́ко весь домъ і҆и̑л҃евъ непокори́въ е҆сть , и҆ жестоцы срⷣцы . и҆ с҄е да́хъ лице твое си́лно преⷣ лицемъ иⷯ , и҆ чело̀ твое крѣплѣи преⷣ чело́мъ иⷯ . и҆ бꙋдетъ всегда̀ твер̾же камени , и҆ ꙗ҆́ко креме́нь дахъ чело̀ твоѐ . не ѹ҆бо́исѧ и҆хъ ни ѹ҆жаса́исѧ лица̀ и҆хъ , ꙁа неже домъ раꙁгнѣва́ѧи е҆сть · И҆ реⷱ‍҇ къ мнѣ , сн҃е чл҃чь , всѧ словеса̀ ꙗ҆́же гл҃ахъ с тобо́ю , въꙁмѝ въ срⷣце свое , и ѹшима свои́ма послꙋшаи . и҆ шеⷣ вни́ди съ плѣн̾ники къ сн҃омъ людїи сихъ , и҆ речеши к нимъ . та́ко гл҃етъ а҆дона́и г҃ь . а҆ще ѹ҆бо послꙋшаютъ , и҆ а́ще ѹ҆бо попꙋстѧтъ . в̾ꙁѧ́ мѧ дх҃ъ , и слы́шахъ гла́съ ꙁа собо́ю трꙋса вели́ка . и҆ блⷵвена слава гн҃ѧ ѿ мѣста е҆го , и҆ гласъ кры́лъ живо́тныхъ съкрылѧ́ющесѧ дрꙋгъ къ дрꙋгꙋ . и гласъ колеⷵ дрьжа́щиⷯсѧ живо́тныхъ , и҆ глаⷵ трꙋса вели́ка . и҆ дх҃ъ въꙁдви́же м҄ѧ и҆ вꙁѧ́ мѧ . и пои̑дохъ въꙁнесенъ въ ѹ҆стремле́нїи дх҃а свое̑го . и рꙋка̀ гн҃ѧ бысть на мнѣ ѹкрѣплѧ́ющи м҄ѧ . и внидо́хъ въ плѣн̾ники въꙁнесе́ны , и҆ ѻ҆быидохъ живꙋщаѧ на рѣцѣ хова́рь  . и҆ сѣдоⷯ т҄ꙋ седмь дн҃їи , ходѧ посреди иⷯ · И҆ бысть по седми дн҃їи слово гн҃е къ мнѣ гл҃ѧ . сн҃е чл҃чь стра́жа даⷯ тѧ домꙋ і҆и̑л҃евꙋ . да слы́шиши сло́во ѿ ѹ҆стенъ мои̑хъ , и҆ въспрети́ши иⷨ ѿ мене . внегда гл҃ю беꙁакон̾никꙋ , смр҃тїю ѹ́мреши . и҆ не въꙁвѣсти́ши е҆мꙋ ни съгл҃еши . ꙗ҆́ко ѻ҆ста́тиⷵ беꙁакон̾никꙋ , и҆ ѻ҆брати́тисѧ ѿ пꙋти е҆̑го , ꙗ҆́коже живꙋ бы́ти е҆мꙋ . беꙁакон̾ник̾ же то́и въ беꙁако́нїи своеⷨ ѹ́мретъ . кро́ви же е҆го ѿ рꙋки твое́а вꙁыщꙋ · И ты же а҆ще въꙁвѣсти́ши беꙁакоⷩ‍҇никꙋ , и҆ не ѻ҆братиⷮсѧ ѿ беꙁако́нїѧ свое̑го , и҆ ѿ пꙋти свое̑го беꙁако́нна . то́и беꙁакон̾никъ въ беꙁако́нїи свое̑мъ ѹ́мретъ , а҆ т҄ы дш҃ꙋ свою и҆ꙁба́виши · И҆ егда̀ съврати́тсѧ правдивыи ѿ правдъ свои̑хъ , и҆ сътворитъ съгрѣше́нїе . и҆ дамъ мꙋкꙋ преⷣ ним̾ , тои ѹ҆мреⷮ , ꙗ҆́ко т҄ы ѻ҆ста́ви е҆го въ грѣсехъ свои ѹ҆мрѣти , ꙁанѐ не помѧнꙋтсѧ пра́вды е҆го ꙗ҆́же сътвори . кро́ви же е҆го ѿ рꙋки твое́ѧ вꙁыщꙋ · Ты́ же а҆ще въꙁвѣсти́ши правди́вомꙋ , ꙗ҆́коже не съгрѣшити , и҆ то́и не съгрѣшитъ . правди́выи же жи́ꙁнїю ѻ҆живетъ  , и҆ ты свою дш҃ꙋ и҆ꙁба́виши · И҆ бысть на мн҄ѣ рꙋка гн҃ѧ . и҆ рече къ мнѣ , въста́ни і҆ и҆ꙁыиди на́ поле , и҆ т҄ꙋ съгл҃етсѧ к тебѣ . и҆ въста́хъ и҆ꙁыидо́хъ на́ поле , и҆ с҄е т҄ꙋ сла́ва гн҃ѧ стоѧ́ше . ꙗ҆́коже виденїе , и҆ ꙗ҆коже слава е҆же ви́дѣхъ на рецѣ хова́рѣ . и҆ падо́хъ на лицы свое̑мъ , и҆ прїиде на мѧ дх҃ъ , и҆ поста́ви мѧ на ногꙋ моею . и҆ гл҃а къ мн҄ѣ , и҆ рече м҄и . вни́ди и҆ ꙁатворисѧ средѣ домꙋ свое̑го · Ты́ же сн҃е чл҃чь сѐ дадѧ́тсѧ на́ тѧ ѹ́ꙁы и҆ свѧ́жꙋт̾ т҄ѧ и́ми , и҆ не и҆ꙁы́идеши ѿ среды иⷯ . и҆ ꙗ҆ꙁы́къ твои привѧжꙋ̀ къ горта́ни твое̑мꙋ , и҆ ѻ҆нѣмѣ́еши . и҆ не бꙋдеши мꙋжъ ѻ҆бличе́нїѧ , понеⷤ‍ⷷ домъ раꙁгнѣ́ваѧи е҆сть . и҆ внегда̀ гл҃ю тебѣ , ѿврьꙁꙋ ѹ҆ста̀ твоѧ . и҆ речеши к нимъ , с҄е гл҃етъ а҆дона́и г҃ь · Слы́шаи да слы́шитъ , и҆ не покарѧ́ѧисѧ дасѧ поко́ритъ . ꙁанеⷤ‍ⷷ домъ раꙁгнѣваѧи е҆сть ·
Глⷡ‍҇а , д҃ · И т҄ы сн҃е чл҃чь , въꙁми себѣ плин̾ѳꙋ , и҆ положи е҆̀ преⷣ лицемъ свои̑мъ . и҆ да впи́шеши на не́и граⷣ і҆ерⷵлмъ , и҆ да даси ѻ҆́крⷵтъ е҆го гражⷣенїе . и да съгради́ши на не́и ꙁабра́ла , и҆ да ѻ҆деже́ши и҆̀ ѻ҆строго́мъ . и҆ да даси ѻ҆́крⷵтъ е҆го по́лки , и҆ да ѹ҆чини́ши поставле́нїѧ стрѣ́лъ ѻ҆́крⷵтъ · Ты же воꙁми себѣ сковрадꙋ желѣꙁнꙋ , и да положи́ши е҆ѧ̀ въ стѣнꙋ желѣ́ꙁнꙋ межⷣꙋ собо́ю , и҆ межⷣꙋ гра́домъ . да ѹ҆гото́виши лицѐ свое к немꙋ , и҆ бꙋдетъ в̾ ꙁатво́ры , и҆ ꙁатвори́ши и҆̀ . ꙁна́менїе с҄е е҆сть сн҃въ і҆и̑л҃евъ · Ты же да спи́ши на лѣв́ыхъ ре́брехъ свои̑хъ . и҆ да положи́ши непра́вды до́мꙋ і҆и̑л҃ева на нихъ , по числꙋ дн҃ь пѧ́тьдесѧ́тъ и҆ сто , ꙗ҆́же спи́ши на ни́хъ  . и҆ а́ꙁъ да́хъ тебѣ дв҄ѣ непра́вдѣ иⷯ в̾ число̀ дн҃еи , в̾ девѧтьдесѧ́тъ и҆ сто̀ дн҃ь . и҆ во́ꙁмеши непра́вды до́мꙋ і҆и̑л҃ева , и҆ съверши́ши ѧ҆̀ . и҆ спи́ши на десныхъ ре́брехъ свои̑хъ второ́е , и҆ воꙁмеши неправды до́мꙋ і҆ѹ́дина , четыридесѧ́тъ дн҃ь . дн҃ь ꙁа е҆ді́но лѣто положихъ тебѣ ѧ҆̀ · На ꙁатворе́нїе і҆ерⷵлима ѹ҆готова́еши лицѐ свое , и҆ мы́шцꙋ свою ѹ҆тверди́ши , и҆ прорече́ши до него · Се̑ а҆ꙁъ даⷯ тебѣ ѹ҆́ꙁы , и҆ не ѻ҆брати́шисѧ ѿⷮ ре́бръ на ре́бра  , дон̾деже сконча́ютсѧ дн҃їе ꙁатворе́нїѧ твое̑го · Ты же сн҃е чл҃чь , въꙁми себѣ п̾шени́цꙋ , и҆ ꙗ҆ч̾мень , и҆ бо́бъ , и҆ лѧ́щꙋ , и҆ про́со , и҆ пы́ро , и҆ вложи́ши ѧ҆̀ в̾ сосꙋдъ е҆ді́нъ гли́нѧнъ . и҆ сътвори́ши ѧ҆̀ себѣ въ хлѣ́бы по числꙋ дн҃їи , ꙗ҆́же спи́ши на ре́брехъ свои̑хъ , девѧтьдесѧ́тъ и҆ сто дн҃їи ꙗ҆́ждь себѣ . ꙗ҆́дь же твоѧ̀ ꙗ҆́же ꙗ҆си в мѣ́рꙋ , двадесѧⷮ си́кль на́ дн҃ь , ѿ го́да до го́да ꙗ҆си сїа . и҆ воды в̾ мѣ́рꙋ и҆спїеши , ше́стꙋю ча́сть и҆́на , ѿ го́да до го́да и҆спїеши . и҆ погреб̾никъ ꙗ҆ч̾мѧнъ и҆ꙁ̾ꙗ̑си ѧ҆̀ в лаи̑нѣ моты́лъ чл҃чь погребе́ши ѧ҆̀ преⷣ ѻ҆чи́ма и҆хъ , и҆ рече́ши и҆мъ · Се̑ гл҃етъ г҃ь б҃ъ і҆и̑л҃евъ , та́ко и҆ꙁ̾ꙗ̑дѧтъ сн҃ве і҆и̑л҃еви хлѣ́бъ свои нечи́стъ въ странахъ , и҆дѣж́е расы́плю ѧ҆̀ аⷥ та́мо · И҆ рѣ́хъ , ника́коже б҃е і҆и̑л҃евъ , с҄е дш҃а моѧ нѣсть сѧ ѻ҆скверни́ла в нечистотѣ , и҆ мертве́чинѣ , и҆ ꙁвѣроꙗ҆́динѣ . нѣсмь ꙗ҆́лъ ѿ роже́нїѧ мое̑го досе́лѣ , и҆ нѣсть въшло въ ѹ҆ста̀ моѧ̀ мѧ́со ме́рꙁ̾ско и҆ скверна́во . и҆ рече къ мнѣ , с҄е даⷯ тебѣ моты́ла говѧ́жа в̾ моты́лъ мѣ́сто чл҃чь , и҆ сътвори́ши хлѣ́бы себѣ в ни́хъ . и҆ рече къ мнѣ , сн҃е чл҃чь , с҄е а҆ꙁъ сътрꙋ ѹ҆тверже́нїе хлѣ́бное въ і҆ерⷵлмѣ . і҆ и҆ꙁ̾ꙗ̑дѧ́тъ хлѣ́бъ в мѣ́рꙋ , и҆ въ ѻ҆скꙋдѣ́нїи . и҆ во́дꙋ в мѣ́рꙋ на па́гꙋбꙋ и҆спїютъ  . и҆ поги́бнетъ чл҃къ и҆ бра́тъ е҆го , і҆ и҆ста́ютъ въкꙋ́пѣ в̾ непра́вдахъ свои̑хъ ·
Глⷡ‍҇а , е҃ · Ты же сн҃е чл҃чь , въꙁми себѣ ме́чь ѻ҆́стръ паче бри́твы стрыжи́тел̾ски . и҆ притѧжи и҆̀ себѣ и҆ въꙁложи на главꙋ свою и҆ на бра́дꙋ свою . и҆ въꙁми превѣсню мѣ́ръ , и҆ раꙁмѣри́ши ѧ҆̀ · четве́ртꙋю ча́сть да и҆ж̾же́ши на ѻ҆гнѝ средѣ гра́да , въ сконча́нїе дн҃їи ꙁатворе́нїа твое̑го . и҆ да во́ꙁмеши четве́ртꙋю ча́сть , и҆ съж̾же́ши ѧ҆̀ средѣ гра́да . четве́ртꙋю же ча́сть и҆ съдроби́ши мече́мъ ѻ҆́крⷵтъ е҆го . четве́ртꙋю ча́сть расы́плеши вѣтромъ , и҆ ме́чь и҆ꙁвлече́ши въ слѣ́дъ и҆хъ . и҆ во́ꙁмеши ѿтꙋ́дꙋ ма́ло и҆хъ числомъ , и҆ прїимеши ѧ҆̀ въ скꙋтъ свои . и҆ ѿ тѣ́х же во́ꙁмеши е҆ще и҆ в̾верже́ши ѧ҆̀ средѣ ѻ҆гнѧ , і҆ и҆ж̾же́ши ѧ҆̀ на ѻ҆гнѝ . и҆ ѿ того и҆ꙁы́идеⷮ ѻ҆́гнь на ве́сь до́мъ і҆и̑л҃евъ · Се̑ гл҃еⷮ а҆дона́и г҃ь . с҄е і҆ерⷵлимъ посредѣ страⷩ‍҇ положихъ т҄ѧ , и҆ стра́нъ ꙗ҆́же ѻ҆́крⷵт̾ е҆го . и҆ рече́ши , и҆ꙁмѣни ѻ҆правда́нїе мое въ беꙁако́нїе , ѿ стра́нъ ꙗ҆́же ѻ҆́крⷵтъ е҆го . тѣмъ е҆льмаже ѻ҆правда́нїѧ моѧ ѿри́нꙋша , и҆ по ꙁако́ноⷨ мои̑мъ не ходи́ша в н҄ѧ · Сего ради гл҃етъ а҆дона́и г҃ь . поне́же ѻ҆́браꙁъ вашъ ѿ стра́нъ ꙗ҆́же ѻ҆́крⷵтъ ваⷵ . и҆ не ходи́сте в ꙁако́нехъ мои̑хъ , и҆ ѻ҆правда́нїи моихъ не сътвори́сте . н҄о и҆ по сꙋ́домъ ꙗ҆ꙁы́ческомъ ꙗ҆́же ѻ҆́крⷵтъ ваⷵ не сътвори́сте · Сего ради с҄е гл҃етъ а҆дона́и г҃ь . с҄е а҆ꙁъ на́ тѧ , и҆ сътворю средѣ тебѐ сꙋ́дъ преⷣ стра́нами . и҆ сътворю средѣ тебѐ е҆го́же нѣ́смь сътвори́лъ , и҆ е҆мꙋже не сътворю̀ подо́бно ктомꙋ̀ всего съгнꙋше́нїѧ ради твое̑го · Сего ради и҆ꙁ̾ꙗ̑дѧ́тъ ѿц҃ы ча́да своѧ средѣ тебѐ , и҆ ча́да и҆ꙁ̾ꙗ̑дѧ́тъ ѿц҃а . и҆ сътворю в тебѣ сꙋ́ды , и҆ раꙁ̾сѣ́ю вс҄ѧ ѻ҆ста́вшаѧ тебѐ по всемꙋ вѣтрꙋ · Сего ради живꙋ а҆ꙁъ гл҃етъ а҆дона́и г҃ь . поне́же ѻ҆сщ҃енїѧ моѧ ѻ҆скверни всѣми не ѹ҆го́дными твои̑ми , и҆ съгнꙋшен̾ми твои̑ми . и҆ а́ꙁъ ѿри́нꙋ т҄ѧ , и҆ не пощади́тъ ѻ҆́ко мое , и҆ а́ꙁъ не поми́лꙋю . че́тверть тебе смр҃тїю потреби́тсѧ . че́тверть тебѐ гла́доⷨ скончаеⷮсѧ средѣ тебѐ . че́тверть же тебѐ падетъ мече́мъ ѻ҆́крⷵтъ тебѐ . че́тверть же тебе расы́плю по всемꙋ вѣтрꙋ  , и҆ ме́чь и҆ꙁвлекꙋ въ слѣ́дъ и҆хъ . и҆ сконча́етсѧ ꙗ҆рость моѧ и҆ гнѣ́въ мои на ни́хъ , и҆ ѹ҆тѣшꙋсѧ . и҆ ѹ҆вѣ́дѧтъ ꙗ҆́ко а҆ꙁъ г҃ь . гл҃ахъ въ рве́нїи мое̑мъ внегда̀ скон̾ча́хъ гнѣ́въ мои на ни́хъ . и҆ положꙋ т҄ѧ в̾ пꙋсты́ню и҆ въ ѹ҆кори́ꙁнꙋ ѻ҆́крестнымъ тебѐ , и҆ преⷣ всѧ́кимъ проходѧ́щимъ . и҆ бꙋ́деши стенѧ̀ , и҆ в порꙋга́нїе , въ при́тчю и҆ въ страⷯ въ странахъ ꙗ҆́же ѻ҆́крⷵтъ тебѐ . внегда̀ сътворю в̾ тебѣ сꙋды въ гнѣ́въ и҆ въ ꙗ҆́рость , и҆ въ ѿмще́нїе ꙗ҆́рости и҆ въ ѻ҆бличе́нїе , а҆ꙁъ г҃ь гл҃а . внегда послю̀ стрѣ́лы своѧ гла́да мое̑го на́ нѧ , и҆ бꙋдꙋт̾ въ сконча́нїе . послю́ расы́пати в҄ы , и҆ гла́дъ ѻ҆бѣщаю на вы , и҆ сътрꙋ ѹ҆тверже́нїе хлѣ́ба твое̑го . и҆ спꙋщꙋ на́ тѧ глаⷣ , и҆ ѕвѣ́рь ꙁо́лъ , и҆ ѹ҆мꙋ́чꙋ т҄ѧ . смр҃ть же и҆ кро́вь про́идетъ скво́ѕѣ т҄ѧ , и҆ ме́чь наведꙋ на́ тѧ  , а҆ꙁъ г҃ь гл҃ахъ ·
Глⷡ‍҇а , ѕ҃ · И бы́сть сло́во гн҃е къ мнѣ гл҃ѧ , сн҃е чл҃чь , ѹ҆тверди лицѐ свое къ горамъ і҆и̑л҃выⷨ и҆ прорцы къ ниⷨ . и҆ рече́ши , го́ры і҆и̑л҃евы , слы́шите слово гн҃е · Се̑ гл҃етъ а҆дона́и г҃ь гора́мъ и҆ хо́лмомъ , и҆ по́лѧмъ и҆ де́бремъ . се̑ а҆ꙁъ наведꙋ на́ вы мечь и҆ потребѧ́тсѧ высоты̀ ваша . и҆ поги́бнꙋтъ тре́бницы ва́ши , и҆ съкрꙋшатсѧ кꙋми́рницы ваши . и҆ побїюⷮ ꙗ҆́ꙁвеныа ваша преⷣ кꙋми́ры вашими , и҆ да́мъ стрꙋ́пъ сн҃омъ і҆и̑л҃евомъ преⷣ кꙋми́ры и҆хъ . и҆ да́мъ ко́сти вашⷶ ѻ҆́крⷵтъ тре́бникъ вашихъ , въ всⷯѣ селехъ вашихъ . и҆ ѻ҆пꙋстѣюⷮ гради ваши , и҆ высо́каѧ ваша поги́бнⷮꙋ ꙗ҆́коже да сѧ потребѧ́тъ . и҆ ѻ҆гнꙋсѧⷮсѧ тре́бницы ваши и҆ съкрꙋшаⷮсѧ , и҆ почїю́тъ кꙋми́ры ваши , и҆ ѿвръгꙋтсѧ кꙋми́рницы ваши , и҆ потребѧ́тсѧ дѣ́ла ваша . и҆ падꙋтъ ꙗ҆ꙁве́нїи ваши средѣ ваⷵ . и҆ поꙁна́ете ꙗ҆́ко а҆ꙁъ г҃ь . и҆ ѻ҆ста́влю ꙗ҆́коже бы́ти ѿ ва́съ снабдѣ́номъ мече́мъ въ странахъ , и҆ в расы́панїе ва́ше въ странахъ . и҆ помѧнꙋтъ ѹ҆цѣлѣ́вшїи ѿ ваⷵ бы́вшее въ плѣне́нїи та́мо · Клѧ́ша бо сѧ срⷣцемъ и҆хъ блꙋди́вшиⷨ и҆ ѻ҆ста́вшимъ ѿ мене , и҆ ѻ҆чи́ма иⷯ ꙁлы́ма въ слѣ́дъ хꙋдо́жествъ иⷯ . и҆ въꙁбїютсѧ по лицемъ свои̑мъ ѻ҆ ꙁло́бѣ , и҆же твори́ша в̾ согнꙋше́нїиⷯ , и҆ въ всѣ́хъ хꙋдожествїи̑хъ . и҆ поꙁна́ютъ ꙗ҆́ко а҆ꙁъ г҃ь . не тꙋ́не гл҃ахъ сътвори́ти и҆мъ все ꙁл҄о сѐ · Си же гл҃етъ а҆дона́и г҃ь , въсплещи рꙋко́ю , и҆ въстрепли ного́ю , и҆ рцы̀ бл҃го бл҃го ѻ҆ всемъ съгнꙋше́нїи ꙁло́бы до́мꙋ і҆и̑л҃ева , ꙗ҆́ко мече́мъ и҆ гла́домъ и҆ смр҃тїю падꙋтъ . да́лнїи смр҃тїю сконча́ютсѧ . а҆ бли́жнїи мече́мъ падꙋтъ , а҆ ѻ҆держи́мыи гла́домъ скон̾ча́ютсѧ . и҆ сконча́ю гнѣ́въ мои на нихъ . и҆ ѹ҆вѣсте ꙗ҆́ко а҆ꙁъ г҃ь . внегда бꙋ́дꙋтъ ꙗ҆ꙁве́нїи ваши средѣ кꙋми́ръ вашихъ , ѻ҆́крⷵтъ тре́бникъ вашихъ . на всемъ хо́лмꙋ высо́цѣ , и҆ на всѣхъ версѣхъ го́рнихъ . и҆ пⷣо дꙋбомъ сѣ́нномъ , и҆ поⷣ всѣмъ дꙋ́бомъ ча́стомъ . и҆дѣ́же да́ша т҄ꙋ ѻ҆бъѹ҆ха́нїѧ бл҃гово́ннаѧ всⷨѣ кꙋми́ромъ иⷯ . прострꙋ рꙋ́кꙋ свою на́ нѧ , и҆ положꙋ ꙁе́млю ихъ в па́гꙋбꙋ , и҆ потребле́нїе . ѿ пꙋстынѧ девла́та , и҆ всего вселе́нїѧ и҆хъ . и҆ поꙁна́ете ꙗ҆́ко а҆ꙁъ г҃ь ·
Глⷡ‍҇а , ꙁ҃ · И бы́сть сло́во гн҃е къ мнѣ гл҃ѧ . и҆ т҄ы сн҃е чл҃чь рцы̀ , с҄е гл҃етъ г҃ь . ꙁемлѝ і҆и̑л҃вѣ конецъ прише́лъ е҆сть . на четы́ри краи ꙁемлѧ̀ пришеⷧ‍҇ е҆сть коне́цъ . нн҃ѣ коне́цъ тебѣ , і҆ и҆спꙋщꙋ ꙗ҆́рость мою на́ тѧ , и҆ ѿмщꙋ въ пꙋтехъ твои̑хъ , и҆ да́мъ на́ тѧ вс҄ѧ съгнꙋше́нїѧ твоѧ . и҆ не пощади́тъ ѻ҆́ко мое на́ тѧ , и҆ не поми́лꙋю . ꙁанѐ сꙋ́дъ твои на́ тѧ и҆деⷮ , и҆ съгнꙋше́нїѧ твоѧ средѣ тебе бꙋдꙋтъ . и҆ ѹ҆вѣ́дѧтъ ꙗ҆́ко а҆ꙁъ г҃ь · И҆мже с҄е гл҃етъ а҆дона́и г҃ь , ꙁло́бъ е҆ді́на ꙁло́ба с҄е и҆детъ . коне́цъ прише́лъ е҆сть , прише́лъ коне́цъ к тебѣ . въста́ни , се пришло е҆сть плете́нїе на́ тѧ живꙋщаго на ꙁемлѝ . пришеⷧ‍҇ е҆сть го́дъ , прише́лъ е҆сть дн҃ь , ни съ пли́щемъ ни съ болѣꙁнїю . нн҃ѣ въ бли́ꙁъ раꙁлїю гнѣ́въ мои на́ тѧ , и҆ сконча́ю ꙗ҆́рость мою на тебѣ . и҆ ѻ҆сꙋжꙋ т҄ѧ по пꙋтемъ твои̑мъ . и҆ даⷨ на́ тѧ всѧ съгнꙋше́нїѧ твоѧ . и҆ не пощади́тъ ѻ҆́ко мое и҆ не поми́лꙋю . ꙁане́же пꙋти твоѧ на́ тѧ дамъ , и҆ съгнꙋше́нїа твоѧ на́ тѧ воꙁмⷮꙋсѧ . и҆ поꙁна́еши ꙗ҆́ко а҆ꙁъ г҃ь бїѧи · Се̑ дн҃ь гн҃ь прихо́дит̾ , се коне́цъ пришеⷧ‍҇ е҆сть . и҆ꙁыиде плете́нїе , и҆ процвѣте же́ꙁлъ , проѕѧ́бе ѹ҆кори́ꙁна . и҆ съкрꙋшитъ ѹ҆тверже́нїе беꙁако́н̾ника . и҆ не съ пли́щемъ ни съ поⷮща́нїемъ и҆же ѿ нихъ сꙋть , и҆ нѣсть красы в нихъ . прише́лъ чаⷵ приближи́лсѧ дн҃ь . кꙋпѧи да сѧ не ра́дꙋеⷮ , и҆ прода́ѧи да сѧ не пла́четъ . ꙗ҆́ко гнѣ́въ на всѐ мно́жество иⷯ . ꙁане́ же притѧжава́а къ прода́ющемꙋ , к̾ семꙋ не въꙁврати́тсѧ . и҆ е҆ще въ жи́ꙁни живꙋщемꙋ , ꙗ҆́ко видѣ́нїе на всѐ мно́жество и҆хъ не въꙁврати́тсѧ . и҆ чл҃къ въ ѻ҆чеси жи́ꙁнь е҆го не ѹ҆держиⷮ · Въстрꙋби́те трꙋбо́ю , и҆ раꙁ̾сꙋди́те все , и҆ не бꙋ́детъ грѧдꙋщаго на рать , ꙗ҆́ко гнѣ́въ на все мно́жество и҆хъ . ра́ть и҆ꙁ̾внꙋ съ мечеⷨ , глаⷣ же и҆ смр҃ть и҆ꙁнꙋтри . и҆же на́ поли мечемъ сконча́етсѧ , сꙋщих̾ же въ гра́дѣ глаⷣ и҆ смр҃ть сконча́етъ . и҆ ѹ҆цѣлѣ́ютъ сп҃се́нїи ѿ нихъ , и҆ бꙋ́дꙋтъ въ гораⷯ ꙗ҆́ко скорбѧ́ще всѧ и҆ꙁбїю в̾ неправдаⷯ и҆хъ . всѧ рꙋ́ки раꙁ̾слабѣ́ютъ , и҆ всѧ сте́гни ѹ҆калѧюⷮсѧ мо́кростїю . и҆ препоѧшꙋтсѧ въ врѣтища , и҆ покры́етъ ѧ҆̀ ѹ҆́жасъ . и҆ на всѧ́коⷨ лицѣ сра́мъ на нихъ , и҆ на всѧ́кои главѣ плѣшъ . сребро и҆хъ на стогнаⷯ повержетсѧ , и҆ ꙁла́то и҆хъ преѻ҆бидитсѧ . сребро и҆хъ и҆ ꙁлато не въꙁ̾мо́жетъ и҆ꙁба́вити и҆хъ ѿ гнѣ́ва бж҃їѧ . дш҃а и҆хъ не насы́титсѧ , и҆ чре́во и҆хъ не напо́лнитсѧ , ꙁане́же съблаꙁнъ непра́вости и҆хъ  , и҆ꙁбо́рное ѹ҆тва́ри въ преꙁрѣ́нїе положи́ша е҆̀ , и҆ ѻбраꙁы ме́рꙁостїи свои̑хъ и҆ помраже́нїѧ сътвори́ша ѿ ни́хъ . сего ради дахъ е҆̀ и҆мъ в̾ нечистотꙋ , и҆ предамъ ѧ҆̀ в чю́жди рꙋцѣ ꙗ҆́коже раꙁграби́ти ѧ҆̀ , и҆ про́чимъ на ꙁемлѝ въ плѣне́нїе , и҆ ѻ҆сквернѧтъ е҆̀ . и҆ ѿвращꙋ лице свое ѿ нихъ , и҆ ѻ҆скврънѧтъ страж̾бꙋ мою . и҆ вни́дꙋтъ в ню беꙁ̾ сꙋмнѣ́нїѧ , и҆ ѻ҆сквернѧⷮ ю҆̀ , и҆ сътво́рѧтъ мѧте́жъ . поне́же ꙁемлѧ̀ по́лна сꙋ́дꙋ кро́ве , и҆ граⷣ по́лнъ беꙁако́нїа . и҆ приведꙋ лꙋка́выа страны̀ , и҆ прїимꙋтъ до́мы и҆хъ . и҆ ѿвращꙋ велича́нїе крѣ́пости и҆хъ , и҆ ѻ҆сквернѧ́тсѧ ѻ҆сщ҃енїѧ и҆хъ . и҆ ѻ҆цыще́нїе прїидетъ . пои҆́щеши ми́ра , и не бꙋдетъ · Лю́то до лю́та бꙋдеⷮ , и҆ вѣсть до вѣсти бꙋдетъ . и҆ вꙁы́щетсѧ видѣ́нїе ѿ пррⷪ‍҇ка , и҆ ꙁако́нъ поги́бнетъ ѿ жерца̀ , и҆ совѣтъ ѿ ста́рець . цр҃ь въꙁ̾сѣтꙋетъ , и҆ кн҃ѕь ѻблече́тсѧ въ па́гꙋбꙋ , и҆ рꙋ́ки людїи ꙁемлѧ̀ раслабѣ́ютъ . по пꙋтемъ и҆хъ сътворю и҆мъ , и҆ сꙋды иⷯ ѿм̾щꙋ иⷨ . и҆ раꙁꙋмѣюⷮ ꙗ҆́ко а҆ꙁъ г҃ь ·
Глⷡ‍҇а , и҃ · И бы́сть в лѣто ше́стое , въ ше́стыи мⷵць , въ пѧ́тыи дн҃ь мⷵца . сѣдѣ́хъ в̾ домꙋ̀ мое̑мъ , и҆ ста́рцы і҆ѹ́дини сѣдѧ́хꙋ ѹ҆ менѐ . и҆ бы́сть на мнѣ рꙋка̀ а҆дона́ѧ г҃а . и҆ ви́дѣхъ и҆ с҄е ѻ҆бли́чїе мꙋж́еско , ѿ чре́слъ е҆̑го до до́ла ѻ҆́гнь . ѿ чре́слъ же горѣ ꙗ҆́ко и҆ видѣ́нїе ꙁа́рѧ , и҆ ꙗ҆́ко в̾ꙁо́ръ прꙋ́да чи́ста . и҆ простре подо́бїе рꙋки , и҆ ꙗ҆́ м҄ѧ ꙁа ве́рхъ главы̀ мое̑ѧ . и҆ вꙁѧ м҄ѧ дх҃ъ средѣ ꙁемлѧ̀ и҆ средѣ нб҃си . и҆ веде м҄ѧ въ і҆ерⷵлимъ в̾ видѣ́нїи бж҃їи . преⷣ пригра́ды враⷮ ꙁрѧ́щиⷯⷯ на сѣверъ , и҆дѣж́е б҄ѣ сто́лпъ поста́вленъ и҆ ѻ҆́браꙁъ р̾венїѧ притѧжава́ющаго . и҆ с҄е т҄ꙋ бѧ́ше сла́ва б҃а і҆и̑л҃ева по видѣ́нїю е҆же ви́дѣхъ на́ поли · И҆ рече къ мнѣ , сн҃е чл҃чь , въꙁри ѻ҆чи́ма свои̑ма на сѣ́веръ . и҆ въꙁрⷯѣ ѻ҆чи́ма мои̑ма на сѣ́веръ . и҆ се ѿ сѣ́вера къ вра́томъ ꙁрѧ́щимъ на въсто́къ тре́бника , и҆дѣж́е ѻ҆́браꙁъ р̾венїѧ сего въ вхо́дѣ е҆ѧ̀ · И҆ реⷱ‍҇ къ мнѣ сн҃е чл҃чь , ви́дѣ ли чт҄о се тво́рѧтъ сїи беꙁако́нїѧ вели́ка , до́мъ і҆и̑л҃евъ тво́ритъ ꙁд̑ѣ , ѿдѣлѧ́тисѧ ѿ ст҃ни мое̑ѧ . и҆ е҆ще ѻ҆брати́сѧ и҆ ѹ́ꙁриши боⷧ‍҇ша . и҆ в̾веде м҄ѧ къ преⷣвратїю две́рномꙋ , и҆ ви́дѣх̾ , и҆ се сква́жнѧ е҆ді́на въ стѣнѣ . и҆ рече къ мнѣ , сн҃е чл҃чь , раскопаи въ стѣнѣ . и҆ раскопаⷯ , и҆ се две́ри е҆ді́ны . и҆ рече къ мнѣ , вни́ди и҆ ви́жⷣь беꙁако́нїѧ ꙁла́ѧ ꙗ҆́же тво́рѧтъ сїи ꙁд̑ѣ . и҆ вънидо́хъ и҆ ви́дѣхъ , и҆ се всѧ́къ ѻ҆́браꙁъ га́да и҆ ско́та сꙋѧа съгнꙋше́нїѧ , и҆ кꙋми́ры до́мꙋ і҆и̑л҃ва напи́сани бы́ша на стѣнѣ ⷵⷤ‍ⷷⷢ‍҇ всю́дꙋ ѻ҆́коло . и҆ сеⷣмьдесѧ́тъ мꙋж́ъ ѿ ста́рець до́мꙋ і҆и̑л҃ева , и҆ехонїѧ а҆са́фовъ стоѧ́ше средѣ и҆хъ . и҆ сїи стоѧ́хꙋ преⷣ лицемъ написанїѧ на стѣнѣ , и҆ ко́жⷣо ихъ и҆мы́и кади́лницꙋ в рꙋцѣ свое́и , и҆ ды́мъ кади́ла въсхожⷣаше · И҆ реⷱ‍҇ къ мнѣ , ви́дѣ ли сн҃е чл҃чь , е҆же ста́рцы до́мꙋ і҆и̑л҃ева тво́рѧтъ ꙁд̑ѣ , кожⷣо и҆хъ в ло́жи та́инѣмъ . ꙁанѐ рѣша , не ви́дитъ г҃ь , ѻ҆ста́вилъ е҆сть ꙁе́млю · И҆ рече къ мнѣ . е҆ще ѻ҆брати́сѧ и҆ ѹ́ꙁриши беꙁако́нїѧ бо́льша , ꙗ҆́же сїи тво́рѧтъ . и҆ в̾веде м҄ѧ въ преⷣвра́тїе две́рїи гн҃ь ꙁрѧ́щиⷯ на сѣ́веръ . и҆ с҄е же́ны сѣдѧ́ща ѹ҆ фамꙋса , и҆ пла́чющасѧ та́мо ꙁа кꙋми́ръ · И҆ рече къ мнѣ , ви́дѣ ли сн҃е чл҃чь . и҆ е҆ще ѹ҆́ꙁриши хꙋдо́жество иⷯ бо́льши сего . и҆ в̾веде мѧ въ дво́ръ до́мꙋ гн҃ѧ внꙋтръ . и҆̑ преⷣ две́рїе хра́ма гн҃ѧ , междꙋ е҆ла́момъ и҆ ме́ждꙋ тре́бникомъ , ꙗ҆́ко дв҄адесѧть и҆ пѧⷮ мꙋжъ , ꙁа́ди дав̾ша къ хра́мꙋ гн҃ю , и҆ лица̀ и҆хъ прѧ́мо въстокꙋ . и҆ сїиже покланѧютсѧ на въсто́къ слн҃цꙋ · И҆ реⷱ‍҇ къ мнѣ , сн҃е чл҃чь . е҆да ма́ло с҄и твори́ти беꙁако́нїѧ до́мꙋ і҆ѹ́дина , ꙗ҆́же тво́рѧтъ ꙁд̑ѣ . поне́же напо́л̾ниша ꙁе́млю беꙁако́нїѧ , и҆ ѻ҆брати́шасѧ раꙁгнѣ́вати м҄ѧ . и҆ с҄е сїи простира́ютъ ло́ꙁꙋ ꙗ҆́ко и҆ хꙋлѧ́ще м҄ѧ . и҆ а́ꙁъ сътворю и҆мъ съ ꙗ҆́ростїю . и҆ не пощади́тъ ѻ҆́ко мое , и҆ не поми́лꙋю . и҆ приꙁовꙋтъ въ ѹ҆́ши мои гла́сомъ вели́комъ , и҆ не ѹ҆слы́шꙋ и҆хъ
Глⷡ‍҇а , ѳ҃ · И въꙁопи въ ѹ҆́ши моѝ гласоⷨ вели́комъ гл҃ѧ , приближи́лосѧ е҆сть м̾щенїе гра́да . и҆ ко́ждо и҆мѣа́ше сосꙋды въ рꙋцѣ своеѝ потре́бныа . и҆ с҄е ше́сть мꙋжъ и҆до́ша ѿ вра́тъ высо́кихъ ꙁрѧ́щиⷯ на сѣверъ , и҆ кое̑мꙋжⷣо сосꙋды поги́бели въ рꙋкꙋ е҆го . и҆ мꙋж̾ е҆ді́нъ посредѣ и҆хъ ѻ҆блеченъ въ жречески ри́ꙁы , и҆ поа́съ ѿ сапфи́ра ѻ҆ чреслⷯѣ е҆го . и҆ внидо́ша и҆ ста́ша блиⷥ требника мѣ́дѧнаго , и҆ сла́ва б҃а і҆и̑л҃ева въꙁы́иде ѿ херꙋви́ма сꙋщаго в неⷨ , в непокровенⷨѣ до́мꙋ . и҆ приꙁва мꙋжа ѻ҆бол̾чена в̾ риꙁꙋ жреческꙋ , и҆же и҆мѣа́ше на чреслѣхъ своиⷯ поа́съ · И҆ реⷱ‍҇ г҃ь к немꙋ , проиди средѣ гра́да средѣ і҆ерⷵли́ма . и҆ даждь ꙁна́менїа на лица̀ мꙋж́еска , и҆же болѣꙁнꙋ́ютъ и҆ стенꙋтъ , ѿ беꙁако́нїи быва́ющихъ средѣ иⷯ · И҆ симъ ре́че слы́шащꙋ мнѣ . и҆дѣте въ́ граⷣ въ слⷣѣ е҆го , и҆ с̾сѣцѣте и҆ не пощади́те ѻ҆чи́ма ва́шимⷶ и҆ не поми́лꙋите , ни ста́рца н҄и ю҆́ноши , н҄и дв҃цы , н҄и младенца , н҄и жены , и҆ꙁбїите въ потребле́нїе . а҆ на всѣхъ на ни́хъже е҆сть ꙁна́менїе , не прикаса́итесѧ , ѿ ѻ҆сщ҃енныхъ мои́хъ начнѣте . и҆ нача́ша ѿ мꙋж́ъ ста́рыⷯ , и҆же бѣша внꙋтръ въ дворѣ · И҆ реⷱ‍҇ к ни́́мъ , ѻ҆скверни́те до́мъ , и҆ напоⷧ‍҇ни́те мертвьца , і҆ и҆ꙁыидѣте . і҆ и҆ꙁыдо́ша и҆ꙁбивахꙋ живꙋщихъ въ градѣ · И҆ бы́сть внегда̀ сѣча́хꙋ , ѻ҆ста́хъ а҆́ꙁъ , и҆ падо́хъ ни́ць . и҆ въꙁопихъ , и҆ рѣхъ . горе го́ре , ѠѼ люте мн҄ѣ а҆дона́ю ⷬ‍҇̀ⷧ‍҇ .̏ⷨ г҃и . потреблѧ́еши ѻ҆стан̾ки і҆и̑л҃евы , внегда̀ раꙁлива́еши ꙗ҆́рость свою̀ на і҆ерⷵли́мъ · И҆ реⷱ‍҇ къ мнѣ , непра́вда до́мꙋ і҆ил҃ева і҆ и҆ѹ́дина въꙁвелича́етсѧ ѕѣ́ло  , ꙗ҆́ко и҆ напо́лнисѧ ꙁемлѧ̀ лю́дїи мноⷢ‍҇ , и҆ граⷣ напо́лниⷵ непра́вдъ и҆ нечистоⷮ . ꙗ҆ко рѣша , ѻ҆ста́вилъ е҆сть г҃ь ꙁе́млю , и҆ не ви́дитъ г҃ь . н҄о а҆ꙁъ е҆смь и҆ не пощади́тъ ѻ҆́ко мое , н҄и поми́лꙋю . пꙋти и҆хъ на главы̀ и҆хъ даⷯ . и҆ с҄е мꙋжъ ѻ҆болченыи въ жреческїѧ ри́ꙁы , и҆ препоа́саны поѧ́сомъ чресла̀ е҆го . ѿвѣщава́ше гл҃ѧ , сътвориⷯⷯ ꙗ҆́коже ꙁаповѣ́да м҄и ·
Глⷡ‍҇а , і҃ · И ви́дѣхъ , и҆ с҄е верхꙋ твердѣли наⷣ главо́ю херꙋвиⷨскою , и҆ ꙗ҆́ко ка́мень сапфи́ровыи , и҆ ꙗ҆́ко подо́бїе прⷵтла на неⷨ . и҆ рече къ мꙋж́ꙋ ѻ҆блеченомꙋ въ ѹ҆тва́рь . вни́ди средѣ колесъ ꙗ҆же поⷣ херꙋви́момъ , и҆ напо́лни госести своѧ гла́вень ѻ҆гненъ ѿ среды херꙋви́ма , и҆ расы́пли по́ градꙋ . и҆ вни́де предо мно́ю . херꙋви́м же стоѧ́ше ѻ҆деснꙋю до́мꙋ , и҆ внегда̀ въхожⷣаше мꙋжъ , и҆ ѻ҆блаⷦ‍҇ напо́лни сѣнь внꙋтреню . и҆ въꙁдви́жесѧ сла́ва гн҃ѧ свы́ше херꙋви́ма , в непокрове́нїе до̑мꙋ , и напо́лни до́мъ ѻ҆́блакъ и҆ дворъ напо́лнисѧ сла́вы гн҃ѧ . и҆ глаⷵ кры́лꙋ херꙋви́м̾скꙋ слы́шашесѧ до внѣшнѧго двора̀ , ꙗ҆́ко и҆ гла́съ бж҃їи сад̾да , и҆ гл҃юща · И҆ бы́сть внегда̀ ꙁаповѣ́даше мꙋж́ꙋ ѻблечен̾номꙋ въ ѹ҆тва́рь ст҃ꙋю , гл҃ѧ . воꙁмѝ ѻ҆́гнь ѿ среды ко́лесъ , и҆же средѣ херꙋви́м̾ . и҆ внїиде и҆ ста̀ бли́ꙁъ колесъ . и҆ простре херꙋви́мъ рꙋ́кꙋ свою̀ межⷣꙋ херꙋви́момъ , средѣ ѻ҆гнѧ̀ сꙋщаго херꙋви́мома , и҆ вꙁѧ̀ и҆ вда́сть въ рꙋцѣ ѻ҆болчен̾номꙋ въ ѹ҆тва́рь ст҃ꙋю . и҆ вꙁѧ̀ і҆ и҆ꙁыиде . и҆ видѣхъ херꙋви́ми , и҆ с҄е ѻ҆бличїе рꙋкъ чл҃чь подъ крылы и҆хъ · И҆ ви́дѣхъ с҄е четы́ри колеса стоа́хꙋ дръжа́щесѧ херꙋви́мꙋ . и҆ ко́ло е҆ді́но держа́шесѧ е҆ді́ного херꙋви́ма . и҆ ко́ло же е҆ді́но дръжа́сѧ дрꙋгаго херꙋви́ма . вꙁор̾ же коле́съ ꙗ҆́ко и҆ вꙁоръ ка́менїѧ ѻ҆́гнена . и҆ вꙁоръ и҆хъ ѻ҆бли́чїе въ четы́рехъ , ꙗ҆́коже е҆гда̀ е҆сть ко́ло в̾ ко́леси . и внегда̀ и҆дѧ́хꙋ на четы́ри части и҆дѧхꙋ , и҆ не ѻ҆бращахꙋсѧ внегда̀ и҆дѧ́хꙋ , ꙗ҆́ко на не́же мѣсто а́ще въꙁрѧ́ше е҆ді́нъ нача́токъ , въ слⷣѣ е҆го идѧ́хꙋ и не ѻ҆браща́хꙋсѧ  . всѧ́ же тѣлеса иⷯ и҆ хреп̾ти и҆хъ , и҆ рꙋци и҆хъ , и҆ кры́ла и҆хъ , и ко́леса полна ѻ҆чесъ , ѻ҆́крⷵтъ четы́рехъ колесъ и҆хъ . ко́леса же сїи нарекошасѧ слы́шащꙋ мн҄ѣ ге́льге́ль . четы́ри же лица̀ комꙋж́до и҆хъ . е҆ді́номꙋ лице херꙋви́мле , лице же дрꙋгомꙋ лице львово , третїеⷤ‍ⷷ лице те́лче , и҆ четвертое лице ѻ́рле . и҆ вꙁѧшесѧ херꙋви́ми · се̑ е҆сть живо́тнаѧ , еже ви́дѣхъ на рѣцѣ хова́рѣ . и҆ е҆гда̀ и҆дѧ́хꙋ херꙋви́ми , и҆дѧ́хꙋ и҆ колеса̀ и҆хъ , и сїи дръжа́щесѧ ихъ · И҆ внегда̀ въꙁдви́ѕахꙋ херꙋвими кры́ла  , ꙗ҆́ко въꙁвыситисѧ ѿ ꙁемлѧ̀ , и҆ не ѻ҆браща́хꙋсѧ колеса̀ и҆хъ , и҆ та́ же дръжа́щесѧ иⷯ · И҆ егда̀ стоа́хꙋ тїи , стоа́хꙋ и҆ ѻ҆ни . и҆ внегда̀ въꙁвышахꙋсѧ тїи , въꙁвышахꙋсѧ и҆ ѻ҆нѝ с ними · ꙁанеже дх҃ъ живо́тенъ б҄ѣ в ни́хъ . и҆ꙁы́иде б҄о сла́ва гн҃ѧ ѿ непокрове́ннаго до́мꙋ , и҆ вꙁыиде на херꙋві́мы , и҆ въꙁⷣвиго́ша крыла херꙋви́ми , и҆ въꙁвыси́шасѧ херꙋви́ми ѿ ꙁемлѧ̀ предо мно́ю . е҆гⷣа иꙁыидо́ша тїи , и҆ колеса̀ дръжа́хꙋсѧ и҆хъ . и҆ къ преⷣвратїю враⷮ до́мꙋ гн҃ѧ ꙗ҆же проти́вꙋ восто́кꙋ , и҆ сла́ва г҃а б҃а і҆и̑л҃ева б҄ѣ на нихъ . с҄е е҆сть живо́тнаѧ и҆же ви́дѣхъ преⷣ бм҃ъ і҆и̑л҃евомъ на рѣцѣ ховарь . и҆ поꙁна́х̾ ꙗ҆́ко херꙋви́ми бѧ́хꙋ четыри . четыри лица е҆ді́номꙋ , и҆ четыри кры́ла е҆ді́номꙋ , и҆ подобїе рꙋкѝ чл҃чи поⷣ крылы и҆хъ , и҆ подобїе ѻ҆бличїи и҆хъ . и҆ с҄и бѣхꙋ ѻ҆бли́чїе , и҆́хже видѣхъ при рѣцѣ хова́рь , и҆ въ ꙁрѣнїе и҆хъ . и҆ кого́ждо предъ лицемъ своимъ ходи́ти ·
Глⷡ‍҇а , а҃і · И въꙁдви́же м҄ѧ дх҃ъ , и҆ въꙁведе м҄ѧ къ вра́том̾ до́мꙋ гн҃ѧ ꙗ҆́же ꙁрѧⷮ на востокъ · и҆ с҄е предъ предъвра́тїемъ вра́тнымъ ꙗ҆́ко дв҄адесѧть и҆ пѧть мꙋж́ъ . и҆ ви́дѣхъ среди иⷯ і҆еꙁонїю і҆е̑ꙁекова , и҆ фалтїю ванеѻ҆ва старѣ́ишины лю́дъски · И҆ реⷱ‍҇ г҃ь къ мнѣ , сн҃е чл҃чь , сїи мꙋжи помышлѧ́ющїи сꙋѧ́ѧ . и҆ совѣтъ творѧ́щеи въ градѣ семъ гл҃ющеи , не в новѣ ли сѧ т҄ꙋ съгради́ша до́мове . се́и е҆сть коноб̾ , а҆ в҄ы мѧ́са · Сего раⷣ‍ꙵ прор̾цы на́ нѧ , прор̾цы сн҃е чл҃чь . и҆ паде на мнѣ дх҃ъ , и҆ рече къ мнѣ гл҃ѧ . с҄е гл҃етъ г҃ь , та́ко рц̑ы т҄ы до́мꙋ і҆и̑л҃евꙋ , и҆ мышленїа ваша а҆́ꙁъ вⷨѣ . ѹ҆мно́жисте мр҃твьца въ гра́дѣ сеⷨ , и҆ наполни́сте пꙋтѝ е҆го ꙗ҆́ꙁвен̾ныⷯ · Того ради та́ко гл҃етъ а҆дона́и г҃ь , мр҃твьца ꙗ҆́же и҆ꙁби́сте среди е҆го , тїи сꙋть мѧ́са , а҆ сїи конобъ е҆сть , и҆ васъ и҆ꙁведꙋ ѿ среды и҆хъ · Меча сѧ бои̑те , н҄о мечь наведꙋ на ваⷵ гл҃етъ а҆дона́и г҃ь . и҆ꙁведꙋ ва́съ ѿ среды̀ е҆го и҆ предамъ васъ въ рꙋци чю́ждихъ , и҆ сътворю въ ваⷵ сꙋдъ . мечемъ падете на гора́хъ і҆и̑л҃евахъ сꙋжⷣꙋ ваⷨ и҆ ѹ҆вѣсте ꙗ҆́ко а҆ꙁъ г҃ь . т҄о не бꙋдеⷮ вамъ въ конобъ , и҆ в҄ы не бꙋдете по́средѣ е҆го мѧ́са · На горахъ і҆ил҃еваⷯ сꙋжꙋ ва́мъ , и҆ ѹ҆вѣсте ꙗ҆ко а҆ꙁъ г҃ь . ꙗ҆́ко по ꙁа́повѣдемъ моиⷨ не ходи́сте и҆ сꙋ́довъ мои̑хъ не сътвори́сте . н҄о и҆ сꙋдовъ ѻ҆́крⷵтныхъ стра́нъ не сътвори́сте · И҆ бы́сть внегда̀ прорицахъ с҄и , фалтїѧ ванеѻ҆въ ѹ҆́мре . и҆ падохъ ни́ць и҆ въꙁопихъ гла́сомъ вели́комъ гл҃ѧ , го́ре мнѣ лю́тѣ мнѣ лю́тѣ мнѣ а҆дона́ю г҃и , на сконча́нїе т҄ы тво́риши ѻ҆ста́нокъ і҆и̑л҃евъ · И҆ бы́сть сло́во гн҃е къ мнѣ гл҃ѧ сн҃е чл҃чь , бра́тїа твоа и҆ доⷨ ѿц҃а твое̑го , и҆ мꙋжи плѣн̾никъ твоиⷯ , и҆ весь до́мъ і҆и̑л҃евъ скон̾чева́етсѧ . и҆же реко́ша себѣ са́ми живꙋщеи въ і҆ерⷵли́мѣ , далече ѹ҆да́литесѧ ѿ г҃а наⷨ да́на е҆сть ꙁемлѧ̀ въ прича́стїе . сего ради рекоⷯ , с҄е гл҃етъ а҆дона́и г҃ь , ꙗ҆́ко ѿринꙋ ѧ҆̀ въ страны̀ , и҆ раꙁ̾сѣю ѧ҆̀ по все́и ꙁе́мли . и҆ бꙋ́дꙋ и҆мъ въ ѻ҆сщ҃е́нїе ма́ло въ странахъ и҆же внїидꙋт̾ та́мо · Сего ради рѣхъ , се̑ гл҃етъ а҆дона́и г҃ь . и҆ прїимꙋ ѧ҆̀ ѿ стра́нъ , и҆ съберꙋ ѿ ꙁемль , и҆дѣже раꙁ̾сѣѧⷯ ѧ҆̀ в ни́хъ , и дамъ и҆мъ ꙁемлю і҆и̑л҃вꙋ и҆ внїидꙋтъ та́мо и҆ ѿве́ргꙋтъ вс҄ѧ съгнꙋшенїѧ ѿ неѧ̀ , и҆ вс҄ѧ беꙁако́нїа еѧ̀ с не́ѧ . и҆ дамъ иⷨ срⷣце и҆́но , и҆ дх҃ъ но́въ да́мъ иⷨ . і҆ и҆стор̾гнꙋ ка́менное срⷣце ѿ плотїи и҆хъ , и҆ дамъ иⷨ срⷣце пло́тѧно . ꙗ҆́коже по дѣ́ломъ мои̑мъ да хо́дѧтъ , и҆ ꙁаповѣ́ди моѧ̀ да съхранѧтъ и҆ сътворѧ́тъ ѧ҆̀ . и҆ бꙋдⷮꙋ м҄и въ лю́ди , и҆ а́ꙁъ иⷨ бꙋдꙋ въ б҃ъ · а҆ и́хже срⷣце по съгнꙋшенї ихъ и҆ по беꙁаконїихъ хо́дитъ , пꙋти тѣх̾ на главѣ и҆хъ положꙋ , гл҃етъ а҆донаи г҃ь . и҆ въꙁдвиго́ша херови́ми кры́ла своѧ̀ , и҆ колеса̀ дръжа́хꙋсѧ и҆хъ . сла́ва же б҃а і҆и̑л҃ева б҄ѣ на нихъ свы́ше и҆хъ · И҆ въꙁыиде сла́ва гн҃ѧ ѿ среды гра́да , и҆ ста̀ на́ горѣ ꙗ҆же бѣше проти́вꙋ гра́дꙋ на востокъ · И҆ дх҃ъ вꙁѧ̀ м҄ѧ , и҆ принесе м҄ѧ на́ ꙁемлю хаⷧ‍҇дѣ́искꙋ въ плѣн̾ники , въ видѣнїи дх҃омъ бж҃їимъ · И҆ въꙁыидо́хъ ѿ видѣнїѧ е҆же видⷯѣ . и҆ гл҃ахъ къ плѣн̾никомъ вс҄ѧ словеса̀ гн҃ѧ , ꙗ҆́же скаꙁа̀ мн҄ѣ ·
Глⷡ‍҇а , в҃і · И бы́сть сло́во гн҃е къ мнѣ гл҃ѧ сн҃е чл҃чь , средѣ до́мꙋ гнѣваю̑ща т҄ы живеши . и҆же и҆́мꙋтъ ѻ҆́чи на видѣнїе , и҆ не ви́дѧтъ . и҆ ѹ́ши и҆мⷮꙋ на слы́шанїе , и҆ не слы́шатъ . ꙁане до́мъ гнѣ́ваѧй е҆сть . И҆ ты же сн҃е чл҃чь , сътвори себѣ сосꙋды плѣн̾нически . и҆ плѣненъ бꙋ́деши дн҃їю предъ ни́ми , и҆ преселе́нъ бꙋ́деши ѿ мѣста твое̑го , на мѣ́сто дрꙋго́е преⷣ ними ꙗ҆́ко да ви́дѧтъ . ꙁанѐ доⷨ гнѣ́ваѧй е҆сть · И҆ и҆ꙁнесеши сосꙋды своѧ̀ , ꙗ҆́ко сосꙋдъ плѣн̾ническїи дн҃їю преⷣ ѻ҆чима и̾хъ . ты́ же и҆ꙁыидеши вечеⷬ‍҇ преⷣ ни́ми , ꙗ҆́коже хо́дит̾ плѣн̾никъ . прокопа́и себѣ въ стѣнѣ , і҆ и҆ꙁы́идеши сквоѕѣ ню преⷣ ними . на ра́мѣ свои во́ꙁмеши , и҆ покровенъ и҆ꙁыидеши . лице свое покры́еши и҆ не ви́диши ꙁемлѧ̀ . понеже ди́въ т҄ѧ дахъ до́мꙋ і҆и̑л҃евꙋ · И҆ сътвориⷯ та́ко все е҆ли́ко м҄и ꙁаповѣда г҃ь . и҆ сосꙋды и҆ꙁнесохъ ꙗ҆́ко сосꙋды плѣн̾нича дн҃їю . и҆ вечерь прокопаⷯ себѣ стѣнꙋ рꙋкою , и҆ ѻ҆та́и и҆ꙁыидох̾ , и҆ на ра́мѣ вꙁѧⷯ преⷣ ними · И҆ бы́сть сло́во гн҃е къ мнѣ гл҃ѧ , сн҃е чл҃чь , не рѣхъ л҄и к тебѣ доⷨ і҆и̑л҃евъ гнѣ́ваѧй е҆сть , что же т҄ы тво́риши . рцы̀ к нимъ , с҄е гл҃етъ г҃ь б҃ъ кнѧ́ѕю и҆ старѣ́ишинамъ і҆ерⷵли́млеⷨ , и҆ всемꙋ до́мꙋ і҆и̑л҃евꙋ и҆же сꙋть средѣ и҆хъ . рц̑ы , ꙗ҆́коже аⷥ чюдеса́ творю̀ ꙗ҆коже и҆ сътворихъ . си́це и҆мъ бꙋдеⷮ въ преселенїи , и въ плѣненїи и҆ꙁы́идꙋтъ . и҆ кнѧ́ѕь средѣ и҆хъ на ра́мꙋ въꙁдви́гнетсѧ . и҆ ѻ҆таи и҆ꙁы́идет̾ стѣнꙋ прокопа́етъ ꙗ҆́коже е҆мꙋ и҆ꙁлⷥѣти сквоѕѣ ню̀ . лице свое покры́етъ ꙗ҆́коже не ви́дѣти е҆го ѻ҆чеси , и҆ тои же ꙁемли не ѹ҆́ꙁритъ . и҆ прострꙋ мрежю свою̀ на́нь , і҆ и҆метсѧ въ ѻ҆деⷬ‍҇жа́нїи мое̑мъ . и҆ въведꙋ и҆̀ бъ вавѷлоⷩ‍҇ на́ ꙁемлю хал̾дѣ́искꙋ , и҆ не ѹ́ꙁриⷮ еѧ̀ н҄о тꙋ̀ сконча́етсѧ . и҆ вс҄ѧ и҆же ѻ҆́крⷵт̾ е҆го помо́щники е҆го , и҆ вс҄ѧ поⷣе҆́млющаѧ е҆го рас̾сѣ́ю по всѣмъ вѣтроⷨ , и ме́чь пролью въ слⷣѣ и҆хъ . и҆ ѹ҆вѣдѧⷮ ꙗ҆́ко а҆ꙁъ г҃ь , е҆гда̀ расыплю ѧ҆̀ въ странахъ , и҆ рас̾сѣю ѧ҆̀ по ꙁемлѧ́мъ . и҆ ѻ҆ста́влю себѣ мꙋжа в число̀ ѿ меча и҆ ѿ гла́да и҆ ѡ смр҃ти , ꙗ҆́коⷤ‍ⷷ да и҆сповѣдѧтъ вс҄ѧ беꙁако́нїѧ и҆хъ въ странахъ , и҆дѣже въшли бꙋ́дꙋтъ та́мо . и ѹ҆вѣ́дѧтъ ꙗ҆́ко а҆ꙁъ г҃ь · И҆ бы́сть сло́во гн҃е къ мнѣ гл҃ѧ , сн҃е чл҃чь , хлѣбъ сво́и с недостат̾комъ и҆ꙁъꙗ̑си , и҆ во́дꙋ свою̀ съ страда́нїем̾ и҆ скорбїю и҆спїеши . и҆ рече́ши къ лю́деⷨ ꙁемлѧ̀ , с҄е гл҃етъ а҆дона́и г҃ь . живꙋщим̾ въ і҆ерⷵли́мѣ на́ ꙁемли і҆и̑л҃евѣ , хлѣ́бы и҆хъ с недостаткомъ и҆ꙁъꙗ̑дѧ́тъ , и҆ водꙋ и҆хъ с па́гꙋбою и҆спїютъ . ꙗ҆́коⷤ‍ⷷ да погибнетъ ꙁемлѧ̀ с ко́нцемъ свои̑мъ , в нечестїи б҄о всѝ живꙋщеи в не́и . и҆ гра́ди иⷯ вселе́нїи ѻ҆пꙋстѣ́ютъ , и҆ ꙁемлѧ и҆хъ въ поги́бель бꙋ́детъ . и҆ ѹ҆вѣсте ꙗ҆́ко а҆ꙁъ г҃ь · И҆ бы́сть сло́во гн҃е къ мнѣ гл҃ѧ сн҃е чл҃чь , ка́ѧ притча с҄и ва́мъ на́ ꙁемли і҆и̑л҃евѣ , гл҃ющиⷨ , ꙗ҆ко дол̾ꙁи дн҃и поги́бе вс҄е видѣнїе . сего ра́ди рц̑ы к ни́мъ , с҄е гл҃етъ а҆дона́и г҃ь . да ѻ҆брати́ши притчю т҄ꙋ , и҆ потоⷨ не рекꙋтъ приⷮча тоѧ̀ до́мъ і҆и̑л҃вь . и҆ гл҃и к ни́мъ , приближи́шасѧ дн҃їе и҆ сло́во всего видѣнїѧ . ꙁане же не бꙋдетъ къ семꙋ всѧ́ко видѣнїе ло́жно , и҆ вол̾хвꙋѧ средѣ сн҃овъ і҆и̑л҃евыхъ . ꙗ҆́ко аꙁъ г҃ь съгл҃ю словеса́ моѧ̀ и҆ сътворю̀ . и҆ не продол̾жꙋ въ́ дн҃и ва́ша до́ме съгнѣваѧи , съгл҃ю сло́во и҆ сътворю , гл҃етъ а҆дона́и г҃ь · И҆ бы́сть сло́во гн҃е къ мнѣ гл҃ѧ , сн҃е чл҃чь , с҄е до́мъ і҆и̑л҃евъ гл҃ющихъ . видѣнїе е҆же сеи ви́дѣ на дн҃и мно́ги , и҆ на ча́сы дол̾ги прорица́етъ · Сего ра́ди рц̑ы к нимъ , с҄е гл҃етъ г҃ь б҃ъ . не продолжи́тсѧ к семꙋ̀ всѧ́къ гл҃ъ мо́и , сло́во е҆же въꙁъгл҃ю и҆спо́лнитсѧ , гл҃етъ г҃ь ·
Глⷡ‍҇а , г҃і · И бы́сть слово гн҃е къ мн҄ѣ гл҃ѧ , сн҃е чл҃чь , прорцы̀ на пррⷪ‍҇ки прорица́ющаѧсѧ , и речеши пррⷪ‍҇комъ прорица́ю̑щимсѧ ѿ срⷣца и҆хъ , прор̾цы . и҆ речеши к нимъ · Слы́шите сло́во гн҃е , с҄е гл҃етъ а҆дона́и г҃ь . лю́тѣ прорица́ющимъ ѿ срⷣца свое̑го , прорица́ющимъ въ слⷣѣ дꙋха свое̑го , а҆ ѿню́дъ не вѣдѧщемъ . ꙗ҆́ко лиси́ца в пꙋсты́ни , та́ко пррⷪ‍҇цы твоѝ бы́ша і҆и̑л҃ю . не ста́ша на твердѣли , ни поста́вишаⷵ стѣно́ю ꙁа домъ і҆и҃лвъ , ни съпроти́вишаⷵ въ бою въ дн҃ь гн҃ь . ви́дѧще ло́жнаѧ , и҆ въл̾хвꙋ́ющеи сꙋѧ́ѧ гл҃ющеи , гл҃етъ г҃ь . а҆ꙁ же г҃ь нѣсмь ихъ посла́лъ , и҆ начаша въставлѧ́ти сло́во · не ло́жное л҄и ѹ҆бо видѣнїе ви́дѣсте , и҆ въл̾хвова́нїѧ сꙋ́ѧѧ рекосте , и҆ гл҃ете рекꙋще , г҃ь , г҃ь . а҆ꙁ же нѣсмь гл҃алъ · Сего ради рцы̀ , с҄е гл҃етъ а҆дона́и г҃ь · понеже словеса̀ лжа сꙋть , и҆ бъл̾хвова́нїѧ ваша сꙋ́ѧ . того ра́ди с҄е аꙁъ на вы гл҃етъ а҆̑дона́и г҃ь . и҆ прострꙋ рꙋкꙋ свою на пррⷪ‍҇ки ви́дѧщаѧ лжꙋ̀ , и҆ ѿвѣщава́ющаѧ сꙋѧѧ . въ накаꙁа́нїе людїи мои̑хъ не бꙋдꙋтъ , и въ писа́нїи домꙋ і҆и̑лева не в̾пи́шꙋтсѧ , и҆ въ ꙁе́млю і҆и̑л҃евꙋ не внидꙋтъ . и҆ ѹ҆вѣдѧтъ ꙗ҆́ко а҆ꙁъ а҆дона́и г҃ь . имже прельсти́ша лю́ди моѧ , гл҃ще ми́ръ ми́ръ , и҆ не бѧ́ше ми́ра . сїи же съгра жⷣа́ютъ стѣнꙋ̀ , а҆ ѻ҆ни пома́ꙁаютъ ю҆̀ , а҆ще сѧ паде́тъ . гл҃и къ помаꙁа́ющимъ , паде́тсѧ . и҆ бꙋдꙋтъ тꙋча потоплѧ́ющи , и҆ дамъ ка́менїе стрѣльное въ свꙋꙁы и҆хъ и҆ падꙋтсѧ , и҆ вѣтръ въꙁъдви́жꙋщь раꙁме́щеⷮ , и҆ рас̾сѧдеⷮсѧ и҆ падетсѧ стѣна . и҆ не рекꙋтъ л҄и к ва́мъ , где е҆сть помаꙁанїе ва́ше е҆же пома́ꙁасте · Того ради с҄е гл҃еⷮ а҆дона́и г҃ь . и҆ навергꙋ бꙋрю раꙁорѧ́ю̑щꙋ съ ꙗ҆́ростїю , и҆ тꙋча потоплѧ́ю̑щи гнѣвомъ мои̑мъ бꙋдетъ , и҆ каменїе стрѣльное навергꙋ ꙗ҆́ростїю въ сконча́нїе . и҆ ра́скопа́ю стѣнꙋ ю́же пома́ꙁасте , и҆ паде́тсѧ . и҆ положꙋ ю҆̀ на ꙁемлѝ , и҆ ѿкры́етсѧ ѻ҆снова́нїе еѧ и҆ падетсѧ , и҆ сконча́етсѧ съ ѻ҆бличе́нїемъ . и҆ поꙁна́ете ꙗ҆́ко аⷥ г҃ь . и҆ скон̾ча́ю ꙗ҆́рость свою до стѣны̀ и҆ до помаꙁающихъ ю҆̀ . и҆ реко́хъ к ваⷨ нѣсть стѣны , ни помаꙁаю̑щиⷯ еѧ̀ . пррⷪ‍҇цы і҆и̑л҃евы прорица́ющеисѧ къ і҆ерⷵлимꙋ , и҆ ви́дѧщеи миръ е҆го · и҆ ми́ра не бꙋдеⷮ , гл҃етъ а҆дона́и г҃ь · И҆ ты сн҃е чл҃чь , ѹ҆твердѝ лицѐ свое на дщери людїи свои̑хъ , на прорица́ющаѧсѧ ѿ срⷣца свое̑го . и҆ прорцы̀ до нихъ , и҆ речеши . с҄е гл҃етъ а҆дона́и г҃ь . го́ре с̾шева́ющимъ въꙁ̾гла́вїицⷶ поⷣ всѧкїи ло́коть рꙋкѝ , сътворѧю̑щимъ покри́вала на всѧ главы̀ всего телесѝ , ꙗ҆́коже раꙁврати́ти дш҃а . дш҃а раꙁврати́ша людїи моиⷯ , и҆ дш҃а потварѧ́хꙋ . и҆ ѻ҆сквернавлѧ́хꙋ мѧ к лю́демъ мои̑мъ , горьсти ради ꙗ҆ч̾ме́нны и҆ ѹ҆крꙋха ради хлѣба , ꙗ҆ко и҆ꙁби́ти дш҃а и́мже не бѣ лѣпо ѹ҆мрѣти . и҆ ѻ҆живи́ти дш҃а , и҆мже не бѣ лѣпо жи́ти . л̾жꙋще лю́демъ мои̑мъ , послꙋшающимъ л̾жѝ  · Сего раⷣ‍ꙵ се гл҃етъ г҃ь , с҄е а҆ꙁъ на воꙁ̾гла́вїѧ ва́ша , и҆миже в҄ы раꙁ̾враща́ете дш҃а тамо . и҆ ѿвръгꙋ ѧ҆̀ ѿ мы́шць ва́шихъ , і҆ и҆спꙋщꙋ дш҃а ꙗ҆́же вы раꙁвраща́стѐ на расыпанїе . и҆ растерꙁа́ю въꙁ̾гла́вїѧ ва́ша , и ѿи̑мꙋ лю́ди моѧ ѿ рꙋки вашеѧ , и҆ ксемꙋ не бꙋдꙋтъ в рꙋкꙋ вашею на раⷥвраще́нїе . и҆ поꙁна́ете ꙗ҆́ко а҆ꙁъ г҃ь . понеже раꙁвраща́сте срⷣца пра́ведныⷯ в непра́вдꙋ , а҆ а́ꙁъ не раꙁвраща́хъ иⷯ . и҆ ѹ҆крѣплѧ́сте рꙋци беꙁако́нникꙋ , ѿнюдъ не ѿврати́тисѧ ѿ пꙋтѝ е҆го ꙁла́го , и҆ живꙋ бы́ти е҆мꙋ . сего ради не ѹ́ꙁрите лжа̀ , и҆ вол̾хвова́нїа ксемꙋ не имате вол̾хвова́ти . и҆ꙁба́влю лю́ди моѧ ѿ рꙋкъ вашихъ , и҆ ѹ҆вѣсте ꙗко а҆ꙁъ г҃ь ·
Глⷡ‍҇а , д҃і · И прїидоша къ мн҄ѣ мꙋжи ѿ ста́рець і҆и̑л҃евъ , и҆ сѣдо́шⷶ предо мною · И҆ бы́сть слово гн҃е къ мн҄ѣ гл҃ѧ , сн҃е чл҃чь мꙋжи сїи положи́ша ра́ꙁꙋмы своѧ на срⷣцахъ свои̑хъ , и҆ мꙋче́нїе непра́вдъ ихъ поставиша преⷣ лицемъ свои̑мъ , а҆ще ѿвѣща́ю и҆мъ · сего ра́ди гл҃и к нимъ , и҆ речеши и҆м̾ · Сѐ гл҃етъ а҆дона́и г҃ь , чл҃къ , чл҃къ ѿ домꙋ і҆и̑л҃ева , и҆же а҆ще поло́житъ ра́ꙁꙋмы своѧ въ срⷣцы свое̑мъ , и҆ мꙋче́нїе непра́вды своеѧ ѹ҆чи́нитъ прⷣе лицемъ свои̑мъ . и҆ прїидеⷮ къ прⷪ‍҇ркꙋ въпроси́ти е҆го ѻ҆ мн҄ѣ . а҆ꙁъ г҃ь ѿвѣща́ю е҆мꙋ в немъ , и҆миже держиⷮсѧ раꙁꙋмъ е҆го . ꙗ҆́коже да не ѹ҆клонитъ до́мꙋ і҆и̑л҃ева по срⷣцемъ и҆хъ , ѹ҆даленыхъ ѿ мене помышле́нїемъ и҆хъ · Сего ради рцы̀ домꙋ і҆и̑л҃евꙋ , с҄е гл҃ет̾ г҃ь б҃ъ . ѻ҆брати́тесѧ и҆ ѿврьꙁи́тесѧ ѿ хꙋдо́жествъ ва́шихъ , и҆ ѿ всѣхъ неправдъ ва́шиⷯⷯ ѿврати́те лица̀ ваша . ꙁанѐ чл҃къ ѿ до́мꙋ і҆и҃лва и҆ ѿ новоприше́дшиⷯ къ і҆и̑л҃еви · и҆же а҆ще ѹ҆дали́тсѧ ѿ мене , и҆ поло́жиⷮ ра́ꙁꙋмы своѧ на срⷣцы свое̑мъ , и҆ мꙋче́нїе непра́вды своеѧ ѹ҆чи́нитъ преⷣ лицемъ свои̑мъ . и҆ прїидетъ л҄и къ пррⷪ‍҇кꙋ ꙗ҆ко въпроси́ти е҆го ѻ҆ мн҄ѣ . а҆ꙁъ г҃ь ѿвѣща́ю е҆мꙋ в немъ , і҆ иⷨже держи́тсѧ , и҆ ѹ҆твержꙋ лице мое на чл҃ка того . и҆ положꙋ и҆̀ въ и҆ꙁги́бель и҆ в̾ потребле́нїе , і҆ и҆ꙁвергꙋ и҆̀ ѿ среды людїи мои̑хъ . и҆ ѹ҆вѣсте ꙗ҆́ко а҆ꙁъ г҃ь . и пррⷪ‍҇къ а҆ще прельстиⷮсѧ , и҆ съгл҃етъ слово . а҆ꙁъ г҃ь прельстиⷯ пррⷪ‍҇ка того . и҆ прострꙋ рꙋкꙋ свою на́нь , и҆ потреблю и҆̀ ѿ среды і҆и̑л҃евы . и прїимꙋтъ непра́вдꙋ свою , по непра́вдѣ въпраша́ющаго . такоже бꙋдетъ непра́вда пррⷪ‍҇ка , ꙗ҆́коже да сѧ не прельщаеⷮ ктомꙋ до́мъ і҆и̑л҃евъ ѿ менѐ , и да не ѻ҆сквернавлѧ́ютсѧ ктомꙋ въ всⷯѣ градехъ иⷯ . и҆ бꙋдꙋтъ м҄и в лю́ди , а҆ а҆ꙁъ бꙋдꙋ и҆мъ въ б҃ъ , гл҃етъ а҆дона́и г҃ь · И҆ бы́сть слово гн҃е къ мн҄ѣ гл҃ѧ , сн҃е чл҃чь , страна̀ а҆ще съгрѣшитъ м҄и ꙗ҆́ко па́стисѧ грѣхомъ и҆ прострꙋ рꙋкꙋ свою на ню̀ . и҆ сътрꙋ ⷰⷤ‍ⷷⷫ‍҇ⷬ‍҇ . ѹ҆тверже́нїе хлѣбное , и҆ пꙋщꙋ на ню̀ глаⷣ , и҆ въꙁмꙋ с неѧ чл҃ки и҆ скотъ . и҆ а҆ще бꙋдꙋтъ сїи трїе мꙋжи среди еѧ̀ , но́е , дани́лъ , і҆ и́ѻвъ , тїи въ пра́вдѣ свое́и сп҃сꙋтсѧ , гл҃етъ а҆дона́и г҃ь . а҆ще и҆ ꙁвѣри ꙁлы́и напꙋщꙋ̀ на́ ꙁемлю и҆ ѹ҆мꙋчꙋ ю҆̀ , и҆ бꙋдеⷮ въ па́гꙋбꙋ , и҆ не бꙋдеⷮ проходѧ́щаго сквоꙁѣ ню̀ ѿ лица̀ ꙁвѣрина . и҆ сꙋть трїе сїи мꙋжи среди еѧ̀ . жи́въ а҆ꙁъ гл҃етъ а҆дона́и г҃ь . ни сн҃ове ни дще́ри иⷯ сп҃сꙋтсѧ , н҄о тїи сами сп҃сꙋтсѧ . а҆ ꙁемлѧ̀ въ потребле́нїе и҆ в сѣчь бꙋдеⷮ . а҆ще наведꙋ на тꙋ ꙁе́млю ме́чь и҆ гл҃ю мечю , проидѝ ꙁе́млю и въꙁмѝ с неѧ чл҃къ и҆ скотъ . а҆ три мꙋжи сїи бꙋдꙋтъ л҄и среди еѧ̀ . живꙋ а҆ꙁъ гл҃етъ а҆дона́и г҃ь , не и҆ꙁба́вѧтъ ни сн҃овъ ни дще́ръ свои̑хъ , н҄о тїи сами сп҃сꙋтсѧ . а҆ще л҄и и҆ смр҃ть пꙋщꙋ на́ ꙁемлю  , и҆ раꙁлїю ꙗ҆́рость свою на ню̀ въ кро́вѣ , ꙗ҆́коже потреби́ти с неѧ чл҃ки и҆ скоти . а҆ но́е , и҆ данїилъ , і҆ и́ѻвъ , бꙋдꙋтъ л҄и посредѣ еѧ , живꙋ а҆ꙁъ гл҃етъ а҆дона́и г҃ь , ни сн҃ове ни дще́ри не ѻ҆станⷮꙋ иⷨ · тїи же въ пра́вдѣ свое́и сп҃сꙋтсѧ , і҆ и҆ꙁба́вѧтъ дш҃а своѧ · Се̑ гл҃етъ а҆дона́и г҃ь , а҆ще же и҆ четыри м̾стѝ пꙋщꙋ̀ на і҆ерⷵлима , мечь , гла́дъ , ꙁвѣри ꙁлы̀ , смр҃ть , ꙗ҆́ко потребити члки и ско́ты . се же ѻста́влени в не сп҃сенїи ѿ него , сїи и҆ꙁведꙋтъ сн҃ы и҆ дще́ри . с҄е тїи и҆сходѧтъ к̾ ва́мъ и҆ ѹꙁрите пꙋтѝ и҆хъ , и҆ хꙋдожества и҆хъ . и҆ пока́ютсѧ ѻ҆ ѕло́бахъ , ꙗ҆́же наведо́хъ на і҆ерⷵлимъ , всѧ̀ ѕлобы ꙗ҆́же наведо́хъ на́нь . и҆ ѹ҆тѣшатъ васъ и҆мже ѹ́ꙁрите пꙋтѝ иⷯ , и҆ хꙋдожества и҆хъ . и҆ раꙁꙋмѣ́ете ꙗ҆́ко не въсꙋе е҆смь сътвори́лъ всѐ е҆ли́ко сътворихъ в неⷨ , гл҃етъ а҆дона́и г҃ь ·
Глⷡ‍҇а , е҃і · И бы́сть слово гн҃е къ мн҄ѣ гл҃ѧ сн҃е чл҃чь , чт҄о ѹ҆бо древо ло́ꙁное ѿ всѣхъ древесъ ло́ꙁныхъ , ꙗ҆́же сꙋть въ древесѣхъ дꙋбра́вныхъ . а҆ще въꙁмꙋтъ ѡ нихъ древо , ꙗ҆коже сътвори́ти дѣло . и҆ а́ще въꙁмꙋтъ ко́лъ , ꙗ҆́коже ѻ҆бѣсити на немъ съсꙋдъ . ра́ꙁвѣ е҆же ѻ҆гневи дастьсѧ въ потребле́нїе , лѣтномꙋ ѹ҆чище́нїю е҆го . потреблѧ́етъ ѻ́гнь , и҆ скоⷩ‍҇чава́етсѧ до конца̀ , е҆да потре́бно бꙋдетъ на дѣло . и҆ е҆ще цѣлꙋ́емꙋ сꙋщꙋ не бꙋдетъ на дѣло . ко́ль па́че а҆ще ѻ́гнь е҆̀ попали́тъ до конца̀ , а҆ще бꙋдетъ на дѣло потомъ · Сего ра сице гл҃етъ г҃ь б҃ъ , ꙗ҆́коже лоꙁа̀ винограднаѧ въ древѣ дꙋбра́внеⷨ , тꙋ же да́хъ на потребле́нїе ѻ҆гневи . такоⷤ‍ⷷ дамъ живꙋщаѧ въ і҆ерⷵлі́мѣ , и҆ дам лице мое на нѧ . ѿ ѻ҆гнѧ и҆ꙁы́идꙋтъ и҆ ѻ́гнь поѧ́сть ѧ҆̀ . и҆ ѹ҆вѣдѧтъ ꙗ҆́ко а҆ꙁъ г҃ь . е҆д̑а ѹ҆твержꙋ лице свое на́ нѧ , и҆ дамъ ꙁемлю в̾ пагꙋбꙋ , ꙁане́ же в̾падо́ша въ грѣхъ , гл҃етъ а҆дона́и г҃ь ·
Глⷡ‍҇а , ѕ҃і · И бы́сть слово гн҃е къ мн҄ѣ гл҃ѧ сн҃е чл҃чь , съвѣсти і҆ерⷵли́мꙋ беꙁако́нїѧ е҆го , и҆ речеши · Сѐ гл҃етъ а҆дона́и г҃ь і҆ерⷵли́мꙋ , корень твои и҆ бы́тїе твое ѿ ꙁемлѧ̀ ханане́иски , ѿц҃ъ твои а҆м̾море́и , и҆ мт҃и твоа хетт̾е́иска . и҆ роже́нїе твое воньже сѧ дн҃ь родиⷧ‍҇ е҆си , не ꙁавѧꙁа́ша т҄и пꙋпа и҆ водо́ю не ѻ҆мы́ша т҄ѧ на сп҃сенїе . ни солїю ѻ҆соли́сѧ , ни пелена́ми быⷵ пови́тъ . и҆ не пощадѣ тебе ѻ́ко мое ꙗ҆́коже сътвори́ти тебѣ е҆ді́но ѿ всего сего , ꙗ҆́ко пострада́ти чт҄о ѹ҆ тебе . и҆ ѿврьженъ бы́сть на лице полю лꙋкава́нїемъ дш҃а твоеѧ , въ дн҃ь воньже сѧ родилъ е҆си . и҆ проидохъ сквоꙁѣ т҄ѧ и ви́дѣхъ т҄ѧ смѧтеⷩ‍҇нꙋ въ крови твое́и . и҆ рекохъ т҄и е҆гда б҄ѣ въ крови твое́и жива бꙋди . и҆ реко́х̾ въи̑стин̾нꙋ тебѣ , въ крови твоеи жива̀ бꙋ́ди . ѹ҆мно́жисѧ чисте ꙗ҆́коⷤ‍ⷷ въстокъ слн҃чныи дахъ т҄ѧ . и҆ ѹ҆мно́жисѧ и҆ ѹ҆вели́чисѧ , и҆ внїиде въ грады граⷣ . со́сцы твоѝ въꙁрастоша , и҆ вла́си твоѝ просїѧшасѧ . ты́ же бысть на́га и҆ беꙁ̾ красы̀ . и҆ проидохъ сквоꙁѣ т҄ѧ , и҆ видѣхъ т҄ѧ , и с҄е вре́мѧ твое ꙗ҆́ко времѧ раꙁарѧ́ющиⷯ . и҆ прострохъ кры́лѣ своѝ на тѧ , и҆ прикры́хъ стꙋдъ твои . и҆ клѧ́хъ ти сѧ и҆ внїидохъ в ꙁавѣтъ с тобою , гл҃етъ а҆дона́и г҃ь . и҆ бысть мн҄ѣ . и҆ ѻ҆мыⷯ водо́ю , и҆ ѻ҆пласкахъ кровь твою ѿ тебе , и҆ пома́ꙁахъ т҄ѧ ма́сломъ , и҆ ѻ҆блекохъ т҄ѧ въ пестроты̀ , и҆ ѻ҆бꙋхъ т҄ѧ в̾ червле́ны . и҆ припоѧсаⷯ т҄ѧ синѧто́ю , и҆ въꙁложиⷯ на тѧ трихап̾тонъ . и҆ ѹ҆тварихъ т҄ѧ ѹ҆тва́рїю и҆ въꙁложи́хъ ѻ҆брꙋчи на рꙋцѣ твоѝ , и҆ гри́внꙋ на вы́ю твою . и҆ дахъ притоⷦ‍҇ в но́ꙁдри твоѧ̀ , и҆̑ ѹ҆серѧ́ꙁѧ въ ѹ́ши твоѝ , и҆ вѣнеⷰ‍҇ хвалы̀ на главꙋ̀ твою . и҆ ѹ҆тваре́на бысть ꙁла́томъ и҆ среброⷨ и҆ ѻдежⷣа твоѧ багрѧ́ны , и҆ трихапта и҆ꙁ̾мечтаны · Крꙋпы̀ пшени́чны и҆ меⷣ и҆ ма́сло ꙗ҆́лъ е҆си , и҆ бы́сть добръ ѕѣло ѕѣло . и҆ ѹ҆пра́висѧ на црⷵтво . и҆ꙁы́иде и́мѧ твое въ страны̀ въ добротѣ твоеи . ꙁанѐ съвръшеⷩ‍҇на бѣ лѣпотою , ю҆же ѹ҆чиниⷯ на тебѣ , гл҃етъ а҆дона́и г҃ь . ты же ѹ҆пова̀ на добротꙋ̀ свою , и҆ съблꙋди къ и́мени свое̑мꙋ , и҆ расы́па блꙋженїе свое по всемꙋ распꙋтїю . томꙋ бысть е҆мⷤ‍ⷷꙋ не бꙋдетъ . и҆ вꙁѧ̀ ѿ ри́ꙁъ свои̑хъ , и҆ сътворѝ себѣ кꙋми́ры съшве́ны , и҆ съблꙋдѝ к нимъ , и҆ не вни́деши , и҆х̾же нѣсть ни бꙋдꙋтъ . и҆ вꙁѧ̀ съсꙋды хвалы̀ твоеѧ , ѿ сребра мое̑го и҆ ꙁла́та мое̑го ѿ негоже да́хъ тебѣ . и҆ сътвори себѣ ѻ́браꙁы мꙋжески , и҆ съблꙋдѝ в ниⷯ . и҆ вꙁѧ̀ ри́ꙁы своѧ и҆ꙁ меч̾тан̾ныѧ , и҆ ѻ҆дѣѧ е҆̀ . и҆ ма́сло мое и҆ ѳимїам̾ мои положѝ преⷣ лицемъ иⷯ . и҆ хлѣбы моа ꙗ҆́же дахъ тебѣ крꙋп̾ пшениченъ , и҆ масла и҆ ме́да и́хже напита́хъ т҄ѧ . положѝ ѧ҆̀ преⷣ лицеⷨ и҆хъ въ во́ню бл҃гоѹ҆ха́нїа · И҆ бы́сть потомъ гл҃етъ а҆донаи г҃ь . и҆ поѧ̀ сн҃ы своа и҆ дщери своа ꙗ҆́же е҆си родилⷶ , и҆ ꙁакла и҆мъ в̾ потребле́нїе . ꙗ҆́ко ма́ло съблꙋдѝ . і҆ и҆скла̀ чада своѧ , и҆ даⷵ ѧ҆̀ внегда и҆ꙁꙋмисѧ к нимъ , сѐ па́че всего съблꙋже́нїѧ твое̑го и҆ съгнꙋше́нїи твои̑хъ . и҆ не помѧнꙋ дн҃е младенъства твое̑го , е҆гда б҄ѣ нага̀ и҆ беꙁъстꙋдова́ѧ , и҆ смѣше́на в̾ кро́ве свое́и , и҆ жи́тъ . и҆ бысть по всѣхъ непра́вдахъ твои̑хъ . лю́те люте тебѣ гл҃етъ а҆дона́и г҃ь . и҆ съꙁда̀ себѣ хра́мъ блꙋдническь , и҆ сътворѝ себѣ полага́нїѧ на всѣхъ стогнахъ и҆ на ꙁача́лѣ всѧ́кого пꙋтѝ , съꙁда̀ блꙋди́лища своѧ , и҆ расы́па добротꙋ̀ свою . и҆ раꙁложѝ го́лени своа всѧ́комꙋ ми́моходѧ́щꙋ , и҆ ѹ҆мно́жи блⷣꙋ свои . и҆ съблꙋди съ сн҃омъ е҆гѷпет̾скомъ съсѣ́ды твои̑ми дебе́лымъ пло́тїю . и҆ мно́гажды съблꙋди раꙁгнѣ́вати м҄ѧ · И҆ се прострꙋ рꙋ́кꙋ мою на́ тѧ , и҆ ѿве́ргꙋ ꙁако́ны твоѧ . и҆ предамъ т҄ѧ дш҃амъ ненави́дѧщимъ тебе дще́ри и҆ноплеме́нникъ , съвраща́ющаѧ т҄ѧ с пꙋти твое̑го , и҆мже нечествова и҆ съблꙋди къ сн҃омъ а҆сѷровымъ , и҆ та́коже сѧ не насы́ти . и҆ съблꙋди и҆ не насы́тисѧ . и҆ ѹ҆мно́жи ꙁавѣтъ свои к̾ ꙁемлѝ ханане́истеи и҆ халдѣ́истеи , и҆ в сихъ же сѧ не насыти · Чимъ ѻ҆чи́щꙋ срⷣце твое , гл҃етъ а҆дона́и г҃ь . и҆мже сътвори вс҄е с҄е дѣ́ло же́ны блⷣꙋница дерꙁа́юща , и҆ съблꙋди трегꙋ́бъ въ дще́рех̾ свои̑хъ . е҆гда̀ съгради блꙋдилище свое в нача́лѣ всего пꙋти , и҆ степе́ни своѧ сътвори на всѣ́хъ сто́гнахъ . и҆ не бы́сть ꙗ҆́ко блꙋ́дница събирающа наи҆́мно , жена б҄о любодѣѧ подо́бна тебѣ , ѿ мꙋж́а свое̑го в̾ꙁемлющи наи̑мно . всѣмъ блꙋди́вшимъ с нею даа́ше наи̑мно , ты же даде наи̑мъ хотемъ своиⷨ всѣ́мъ , и҆ ꙁадѣваше т҄ы и҆мъ бре́мѧ , ꙗ҆́коже приходи́ти иⷨ к тебѣ ѿ всю́дꙋ въ блꙋже́нїи твоеⷨ · И҆ бы́сть въ тебѣ съпроти́вно . ѻ҆бы́чаю жен̾скꙋ въ блꙋже́нїи твое̑мъ , и҆ с тобо́ю не блꙋди́ша , е҆гⷣа даѧ́ше наи҆́мно , и҆ наи҆́мно не да́сть тебѣ , и҆ бы́сть в тебѣ съпроти́вно . сего ради слы́ши блꙋднице сло́во гн҃е · Се̑ гл҃еⷮ а҆дона́и г҃ь , ꙁанѐ и҆ꙁлїѧ́ша мѣдь твою , и҆ ѿкры́сѧ сра́мъ твои въ блꙋже́нїи твое̑мъ къ хо́темъ твои̑м̾ , и҆ въ всѧ помышле́нїѧ беꙁако́нїи твои̑хъ , и҆ въ кро́ве чаⷣ твои̑хъ ꙗ҆́же дадѐ и҆мъ . сего ради се а҆ꙁъ на́ тѧ съберꙋ всѧ хо́ти твоѧ , к ниⷨ же примеси́сѧ с ни́ми . и҆ съберꙋ ѧ҆̀ на́ тѧ ѿвсю́дꙋ и҆ ѿкры́ю ꙁло́бы твоѧ к ни́мъ , и҆ ѹ́ꙁрѧтъ ве́сь сра́мъ твои . и҆ ѿм̾щꙋ т҄и ѿме́стїе любодѣ́ица , и҆ пролива́ющихъ кро́вь . и҆ положꙋ въ крове ꙗ҆́рости мое̑ѧ и҆ р̾ве́нїѧ . и҆ преда́мъ т҄ѧ в рꙋцѣ и҆хъ , и҆ раскопа́ютъ блꙋди́лище твое , и҆ раꙁорѧтъ степе́ни твоѧ . и҆ съвлекꙋтъ с тебе ри́ꙁы твоѧ , и҆ во́ꙁмꙋтъ съсꙋды хвалы твое̑ѧ , и҆ ѻ҆ста́вѧт̾ т҄ѧ на́гꙋ беꙁъстꙋдꙋ́ющꙋ . и҆ приведꙋтъ на́ тѧ наро́ды , и҆ ꙁаꙁлѧ́тъ тебѣ ка́менїеⷨ , и҆с̾сѣкꙋтъ т҄ѧ меч̾ми свои̑ми . и҆ ꙁапа́лѧтъ до́мы твоѧ ѻ҆гнемъ , и҆ сътво́рѧтъ в̾ тебѣ ѿме́стїе преⷣ женами мно́гими . и҆ ѻ҆бра́щꙋ т҄ѧ ѿ блꙋже́нїѧ , и҆ наи̑мна ктомꙋ не дасѝ . и҆ ѹ҆ста́влю ꙗ҆́рость мою на тебѣ , и҆ въꙁметсѧ р̾ве́нїе мое ѿ среды твое̑ѧ . и҆ почїю и҆ ктомꙋ не попекꙋсѧ . поне́же не помѧнꙋ дн҃е младе́нъства твое̑го , и҆ прогнѣва м҄ѧ въ всѣ́хъ сиⷯ . и҆ се а҆ꙁъ пꙋти твоѧ на главꙋ̀ твою̀ да́хъ гл҃етъ а҆дона́и г҃ь . и҆ та́коже не сътвори́хъ по всемꙋ̀ нече́стїю твое̑мꙋ въ всѣхъ беꙁако́нїи̑хъ твои̑хъ · Се̑ е҆сть все е҆ли́ко реко́ша на́ тѧ къ при́тчю , гл҃юще . ꙗ҆́коже мт҃и та́ко и҆ дщи . дщи мт҃ри твое̑ѧ т҄ы е҆си , ѿринꙋвшїѧ мꙋж́а свое̑го и҆ ча́да своа . и҆ сестра се́стръ твои̑хъ т҄ы , ѿринꙋвшихъ мꙋжа и҆хъ , и҆ ча́да . мт҃и твоѧ хет̾те́ѧ , и҆ ѿц҃ъ твои а҆м̾море́и . сестра твоѧ старѣ́ишаѧ самарїѧ , т҄а и҆ дще́ри е҆ѧ живꙋщїѧ ѻ҆ лѣ́во тебе . и҆ сестра твоа мен̾шаа живꙋщїѧ ѻ҆ десно тебе , содо́ма и҆ дще́ри е҆ѧ̀ . н҄о ниже по пꙋте́мъ и҆хъ ходи́ла е҆си , ни сътвори по беꙁако́нїемъ и҆хъ по ма́лꙋ , и҆ наⷣ ни́ми е҆си въ всѣ́хъ пꙋте́хъ свои̑хъ . жи́въ а҆ꙁъ гл҃етъ а҆дона́и г҃ь , понеже не сътвори́ла съдо́ма сестра̀ твоа ѻ҆на и҆ дще́ри еѧ̀ , ꙗ҆коже т҄ы сътворѝ и҆ дще́ри твоа̀ . ѻ҆баче с҄е беꙁако́нїе съдо́мы сестры̀ твое́ѧ , гор̾дость въ ѻ҆бъꙗ̑денїи хлѣба . и҆ въ и҆ꙁъѻ҆билїи вина̀ и҆ въ праꙁности напита́шесѧ т҄а и҆ дще́ри еѧ̀ , с҄е бѧ́ше е҆и и҆ дщеремъ еѧ̀ . и҆ рꙋкѝ ѹ҆бо́гомꙋ и҆ ни́щемꙋ не подаа́хꙋ и҆ велича́хꙋсѧ , и҆ сътвори́ша беꙁаконїѧ предо мно́ю . и҆ ѿвръгох̾ ѧ҆̀ ꙗ҆́коⷤ‍ⷷ ви́дѣ · Самарїѧ же полъ грѣхъ твои̑хъ не съгрѣши , и҆ ѹ҆мно́жи беꙁако́нїѧ твоа̀ па́че ѻ҆нⷯѣ . и҆ ѻ҆правдѝ сестры̀ твоѧ̀ въ всѣхъ беꙁаконїихъ твои̑хъ ꙗ҆́же сътворѝ . и҆ т҄ы прїими мꙋче́нїе своѐ , в нем̾же расы́па сестры своа̀ въ грѣсⷯѣ твоиⷯ , и҆миже беꙁакон̾нова паче тѣхъ , и҆ ѻ҆правї ѧ паче себѐ . того ради и҆ т҄ы срамлѧ́исѧ , и҆ прїими беⷥчестїе своѐ , е҆́льма же ѻ҆правѝ сестры своѧ̀ . и҆ ѿвращꙋ въꙁ̾вращенїѧ и҆хъ , въꙁ̾вращенїе содо́м̾ско и҆ дщерь еѧ̀ , и҆ въꙁъвращенїе самарїиско и҆ дщерь еѧ̀ . и҆ въꙁ̾вращꙋ въꙁ̾вращенїе твое средѣ тебе . ꙗ҆́коже прїимеши мꙋче́нїе твое , и҆ беꙁ̾чести бꙋ́деши ѿ всѣхъ ꙗ҆́же сътвори на раꙁ̾гнѣванїе мнѣ . и҆ сетра твоѧ̀ съдома и҆ дщери еѧ̀ ѹ҆ста́вѧтсѧ ꙗ҆́коже бѣша и҆спрьва . и҆ самарїѧ и҆ дщери еѧ̀ ѹ҆ста́вѧтсѧ ꙗ҆́коже бѣша и҆спрьва . и҆ тыⷤ‍ⷷ и҆ дщ̑и твоѧ̀ ѹ҆стави́тесѧ ꙗ҆́коже бѣсте прежⷣе . а҆ще б҄о не бы̀ была сестра̀ тебѣ содо́ма въ послꙋшанїе въ ѹ҆стѣхъ твоиⷯ , въ дн҃и преꙁрѣнїѧ твое̑го , прежⷣе ѿкровенїѧ грѣх̾ тои̑хъ . ꙗ҆́коже нн҃ѣ ѹ҆кори́ꙁна е҆си дще́рь сѷрьскъ , и҆ всѣх̾ дще́рь сꙋщиⷯ ѻ҆́крⷵтъ еѧ̀ , и҆ноплеме́нникъ ѻ҆дръжащиⷯ т҄ѧ ѻ҆́крⷵтъ . нечестїѧ твоа̀ и҆ беꙁако́нїа твоа̀ т҄ы съвокꙋпи , гл҃еⷮ г҃ь · Се̑ гл҃етъ а҆дона́и г҃ь . и҆ сътворю въ тебѣ ꙗ҆́коже е҆си сътворила , ꙗ҆коже нечестовасѧ престꙋпити ꙁавѣтъ мо́и . и҆ въспомѧнꙋ а҆ꙁъ на ꙁавѣтъ сво́и ꙗ҆́же с тобо́ю въ дн҃ь млⷶденьства твое̑го . и҆ съставлю тебѣ ꙁавѣтъ вѣчныи , и҆ помѧнеши пꙋтѝ своѧ̀ , и҆ беꙁъчести бꙋ́деши внегда̀ пои̑меши се́стры своѧ̀ старѣ́ишаѧ съ ю́ными твои̑ми . и҆ даⷨ ѧ҆̀ тебѣ на съгражⷣенїе , н҄о не ѿ ꙁавѣта твое̑го . и҆ съставлю а҆ꙁъ ꙁавⷮѣ с тобо́ю , и҆ ѹ҆вѣси ꙗ҆́ко а҆ꙁъ г҃ь . ꙗ҆́коⷤ‍ⷷ да помѧнꙋ всѧ ѹ҆срамлѧ́еши , и҆ да не бꙋдетъ тебѣ ктомꙋ̀ ѿврьсти ѹ҆стъ ѿ лица беꙁъчестїѧ твое̑го . внегда̀ ѻ҆цыща́ешисѧ по всемꙋ̀ е҆ли́ко сътвори́ла е҆си , гл҃етъ а҆дона́и г҃ь ·
Глⷡ‍҇а , ꙁ҃і · И бы́сть сло́во гн҃е къ мнѣ гл҃ѧ , сн҃е чл҃чь , сповѣжⷣь по́вѣсть и҆ рцы̀ притчю на до́мъ і҆и̑л҃евъ , и҆ рече́ши . с҄е гл҃етъ а҆дона́и г҃ь , ѻ҆релъ великїи велекрылыи дол̾гыи протѧженїем̾ , и҆же и҆сполнъ е҆сть но́готь . сїи и҆́мать по́вѣсть внїити в̾ дꙋбравꙋ , и҆ в̾ꙁѧти и҆ꙁбо́рное смрѣча , и҆ конецъ мѧ́к̾каго ѻ҆стрꙋга̀ . и҆ пренесе ѧ҆̀ въ ꙁемлю ханане́искꙋ , въ́ градѣ ѹ҆тверженѣ положи ѧ҆̀ . и҆ вꙁѧ̀ ѿ пло́да ꙁемнаго , и҆ дасть е҆̀ на́ поли плоⷣнѣ да ѹ҆твердиⷮ ко́ренїе , наⷣ вода́ми мно́гами смотри́мо ѹ҆ченїе . и҆ проѕѧбе и҆ бы́сть въ виноградъ не́мощенъ ма́лъ , вели́чествомъ ꙗ҆вленїемъ е҆го ло́ꙁїе е҆го в немъ , и҆ ко́ренїе е҆го поⷣ ни́мъ бѧ́ше , и҆ бы́сть въ винограⷣ , и҆ сътвори ѿ воды̀ , и҆ простре въꙁведенїѧ своѧ̀ · И҆ бы́сть ѻ҆релъ дрꙋгїи велиⷦ‍҇ вели́кома крылома и҆ мно́ги но́гты . и҆ с҄е винограⷣ се́и и҆ то́и ѻ҆плѣтаѧсѧ ѻ҆ немъ , и҆ ко́ренїе е҆го к немꙋ и҆ лоꙁїе е҆го и҆спꙋсти е҆мꙋ напои̑ти и҆̀ съ грꙋдїемъ ѿ прꙋжи сада е҆го на́ поли до́брѣ , и҆ на водѣ мно́ѕѣ напита́етсѧ тои , ꙗ҆́ко сътворити проѕѧбенїе и҆ приноси́ти плоⷣ , ꙗ҆коже бы́ти въ винограⷣ вели́къ · Сего ради и҆ рцы̀ , с҄е гл҃етъ а҆дона́и г҃ь а҆ще и҆спрⷶвит̾ , не коре́нїе л҄и ѹ҆бо мѧк̾коты еⷢ‍҇ и҆ плоⷣ и҆ꙁ̾гнїетъ , и҆ пос̾хнеⷮ всѧка лѣтора́сль пло́дꙋ е҆го . и҆ не мы́шцею вели́кою , н҄и люⷣми мно́гими и҆стръгнꙋти и҆̀ и҆с ко́ренїѧ е҆мꙋ . И҆ с҄е насажⷣена е҆сть е҆да̀ того ради ѹ҆спѣ́етъ и҆ не и҆спра́виⷮ . гдѣ б҄о а҆ще и҆ коснетъ и҆̀ вѣтръ ꙁнои̑нъ посхнетъ сꙋхотою · съ грꙋдїем̾ проѕѧбенїа е҆го по́схнет̾ · И҆ бы́сть слово гн҃е къ мн҄ѣ гл҃ѧ , сн҃е чл҃чь , рцы̀ к̾ домꙋ гнѣвающемꙋ м҄ѧ не вѣсте л҄и чт҄о е҆сть с҄е . рцы̀ и҆мъ с҄е грѧдетъ цр҃ь вавѷлон̾скь на і҆ерⷵлиⷨ и҆ во́ꙁметъ цр҃ѧ е҆го и҆ кнѧ́ѕѧ е҆го , и҆ ѿведетъ ѧ҆̀ къ себѣ въ ваѷлонъ . и҆ пои̑метъ ѿ племе́не цр҃ьска , и҆ ꙁавѣща́етъ к немꙋ ꙁавѣтъ и҆ въведеⷮ и҆̀ въ клѧ́твꙋ . и҆ старѣ́ишины ꙁемлѧ по́иметъ , ꙗ҆́коже бы́ти въ црⷵтво не́мощно . ꙗ҆́коже быхоⷨ не въꙁдвиꙁа́тиⷵ , и҆ снабдѣти ꙁавѣта е҆го и҆ поставлѧ́ти и҆̀ · И҆же ѿврьжесѧ ѿ него и҆ посла̀ послы̀ въ е҆гѷпетъ , да́ти е҆мꙋ конѧ и҆ лю́ди многи . а҆ще и҆спра́витъ и҆ а҆ще сп҃сетсѧ творѧи съпроти́вное . и҆ престꙋпа́ѧи ꙁавѣтъ , а҆ще сп҃сетсѧ · Живꙋ̀ а҆ꙁъ гл҃етъ а҆дона́и г҃ь . а҆ще не на мѣсте цр҃ь црⷵтвова́вшїи в нихъ , и҆же похꙋлѝ клѧ́твꙋ мою , и҆ престꙋпѝ ꙁавѣт̾ мои с нимъ . средѣ вавѷло́на сконча́е̑тсѧ , и҆ не в си́лѣ вели́цѣ и҆ не в народѣ мно́ꙁѣ . сътворитъ же с нимъ фараѻ́нъ бра́нь , ѻ҆строгомъ и҆ съгражⷣенїемъ стрѣлъ пра́щныхъ , ꙗ҆́ко ѿꙗ҆́ти дш҃а многи . и҆ похꙋлѝ клѧ́твꙋ ꙗ҆́коже престꙋпи́ти ꙁавⷮѣ , и҆ с҄е дадѐ рꙋкꙋ свою . и҆ всѐ с҄е сътвори е҆мꙋ , е҆да сп҃сетсѧ · Сего ради рцы̀ , с҄е гл҃етъ а҆дона́и г҃ь . а҆ще бы̀ клѧтвы моеѧ не пристꙋпи́лъ ю́же похꙋлѝ , и҆ да́мъ ю҆̀ на главꙋ е҆го . и҆ пропнꙋ̀ мрежꙋ свою нань . и҆ ꙗ҆́тъ бꙋдеⷮ въ ѻ҆дръжанїи е҆ѧ , и҆ приведꙋ и҆̀ въ вавѷлонъ , и҆ ѻ҆сꙋжⷣꙋ е҆го т҄ꙋ ѻ҆ неправⷣѣ е҆го , е҆ю́же неправдова̀ къ мн҄ѣ въ всѣхъ бѣгъствⷯѣ е҆го . и҆ всѝ и҆ꙁбра́ннїи съ всѣми дѣлесы̀ и҆хъ мечемъ падꙋтъ , и҆ всѧ̀ ѻ҆ста́вшаѧ и҆хъ раⷥсѣ́ю по всемꙋ вѣтрꙋ . и҆ ѹ҆вѣсте ꙗ҆́ко а҆ꙁъ г҃ь гл҃ахъ · Сѐ гл҃етъ а҆дона́и г҃ь , и҆ поимꙋ а҆ꙁъ ѿ и҆ꙁбра́нныхъ ке́дра высо́каго ѿ врьха̀ , и҆ да́мъ на главꙋ̀ ѿра́сли е҆го . ѿ срⷣчнаго верха̀ е҆мꙋ ѻ҆чешꙋ̀ , и҆ всажꙋ и҆̀ в горѣ высоцѣ а҆ꙁъ . и҆ повы́шꙋ и҆̀ в горѣ высо́цѣ і҆и̑л҃евѣ , и҆ всажꙋ и҆ прорасти́тъ ѿрасль и҆ сътвори́тъ ѻ́вощь , и҆ бꙋдетъ в ке́дръ вели́къ . и҆ почїетъ поⷣ нимъ всѧ́ка пти́ца . и҆ поⷣ сѣнїю е҆го почїетъ всѧ́ка пти́ца , и҆ ло́ꙁїе е҆го ѹ҆стро́итсѧ . и҆ ѹ҆вѣсть всѧ́ко дре́во польское , ꙗ҆́ко а҆ꙁъ г҃ь смирѧ́ѧй древо высо́кое , и҆ въꙁносѧ дре́во смире́нно , и҆ ѹ҆сꙋшаѧ древо сꙋро́во , и҆ прораща́ѧ древо сꙋхо . а҆́ꙁъ г҃ь гл҃ах̾ и҆ сътворихъ ·
Глⷡ‍҇а , и҃і · И бысть слово гн҃е къ мн҄ѣ гл҃ѧ , сн҃е чл҃чь , чт҄о ва́мъ притча сѝ на ꙁемлѝ і҆и̑л҃евѣ гл҃ющимъ . ѿц҃ы ꙁоба́ша па́родки , а҆ ꙁꙋбомъ чаⷣ и҆хъ ѻ҆ско́мины бы́ша · Живꙋ̀ а҆ꙁъ гл҃еⷮ а҆дона́и г҃ь . а҆ще бꙋдетъ е҆ще гл҃емⷶ прит̾ча сѝ въ і҆и̑л҃и . ꙗ҆ко всѧка дш҃а моѧ сꙋть . ꙗ҆́ко дш҃а ѿч҃а , такоже и҆ дш҃а сн҃овнѧ , всѧ́ка дш҃а моѧ сⷮꙋ . дш҃а же ꙗ҆же съгрѣша́етъ , т҄а ѹ́мретъ . и҆ꙁоба́вшаго пароⷣки ꙁꙋбы ѻ҆скомин̾нѣ бꙋдꙋтъ . чл҃къ же и҆же е҆сть пради́въ , и҆же сътворитъ сꙋдъ и҆ правдꙋ , на гораⷯ не снѣсть . и҆ ѻ́чїю своею не въꙁдви́гнетъ на кꙋми́ры домꙋ і҆и̑л҃ева . и҆ жены по́дрꙋга свое̑го не ѻ҆сквернавитъ . и҆ къ женѣ сквернавѣ сꙋщи не приближиⷮсѧ . и҆ чл҃кꙋ не наси́лиⷮ . ꙁаи́мъ долъжныи ѿда́сть . и҆ въсхище́нїѧ не въсхитиⷮ . хлѣбъ свои а҆лчнꙋ да́сть , и нага́го ѻблечетъ в ри́ꙁꙋ . сребра̀ свое̑го в ли́хвꙋ не в̾дасть , и҆ прибы́тка не во́ꙁметъ , ѿ неправды ѿврати́т̾ъ рꙋкꙋ свою . и҆ сꙋдъ сътвориⷮ междꙋ мꙋжемъ и҆ подрꙋгомъ своимъ . и҆ въ ꙁа́повѣдехъ мои̑хъ хо́дитъ , и҆ ѻ҆правданїѧ моѧ снабдилъ е҆сть . ꙗ҆коже сътворити т҄а ꙗ҆́ко правдиⷡ‍҇ сеи е҆сть , жи́ꙁнь жи́ти и́мать · гл҃етъ а҆дона́и г҃ь · И҆ а҆ще ро́дитъ сн҃а раⷥсыпателѧ , пролива́юща кро́вь и҆ творѧ́ща грѣхи . в̾ пꙋть ѿц҃а своеⷢ‍҇ правди́ваго не ходѝ , н҄о и҆ на гора́хъ жер̾лъ е҆сть . и женꙋ̀ по́дрꙋга свое̑го ѻ҆сквернави́лъ е҆сть . и҆ ѹ҆богаго и҆ ни́щаго преѻ҆бидѣлъ е҆сть . и҆ въсхище́нїе въсхити́лъ е҆сть , и҆ ꙁаи̑ма̀ не далъ е҆сть . и҆ к̾ кꙋми́ромъ положѝ ѻ҆́чи своѝ . беꙁако́нїѧ сътворѝ . съ плодомъ ли́хое прїѧлъ е҆сть . се́и жи́ꙁнь не живет̾ . вс҄ѧ сѝ беꙁаконїѧ сътворѝ , смр҃тїю ѹ́мретъ , кровь е҆го на немъ бꙋдеⷮ · А҆ще ли ро́диⷮ сн҃а ѻ́н̾ же ви́дѣ грѣхи ѿц҃а своеⷢ‍҇ , ꙗ҆́же сътвори́лъ е҆сть , ѹ҆бои́т же сѧ и҆ не сътворитъ по ни́мъ . на гора́хъ не снѣсть , и҆ ѻ́чїю свои̑хъ не положитъ къ кꙋми́ромъ домꙋ і҆и̑л҃ева . и҆ жены̀ подрꙋга свое̑го не ѻ҆сквернави́тъ . и҆ чл҃кꙋ не наси́литъ . и҆ въ ꙁаи̑мъ не ꙁаѧ . и҆ въсхище́нїѧ не въсхи́титъ . хлѣбъ свои а́лч̾нꙋ д́асть . и҆ на́га ѻ҆дежетъ ри́ꙁою . и҆ ѿ непра́вды ѿврати́тъ рꙋкꙋ свою̀ . ли́хвы и҆ мно́жества̀ не во́ꙁметъ . правдꙋ сътворитъ . и҆ в̾ ꙁаповѣдехъ мои̑хъ хо́дитъ . не сконча́етсѧ в непра́в̾дѣ ѿц҃а свое̑го , н҄о жи́ꙁнїю живе́тъ . ѿц҃ъ бо е҆го печа́ли и҆ ско́рби и҆ въсхищенїе въсхитѝ , и҆ съпроти́вно сътворѝ средѣ людїи  , и҆ ѹ҆мретъ в непра́вдѣ свое́и . и҆ рекосте , почт҄о нѣсть прїѧлъ сн҃ъ непра́вды ѿц҃а свое̑го · Се виждь , ꙗ҆́ко сн҃ъ правдꙋ и҆ млⷵть сътворѝ . вс҄ѧ ꙁако́ны моѧ снабдѣ , и҆ сътвори ѧ҆̀ , жи́ꙁнїю живеⷮ · Дш҃а же съгрѣша́ющїа т҄а и҆ ѹ́мреⷮ . и сн҃ъ не воꙁмеⷮ непра́вды ѿц҃а своего , и҆ ѿц҃ъ не во́ꙁмеⷮ непра́вды сн҃а своеⷢ‍҇ · пра́вда правди́ваго на немъ бꙋдет̾ , и҆ беꙁаконїе беꙁако́нника на немъ бꙋдетъ · И҆ беꙁако́нникъ а҆ще сѧ ѻ҆братиⷮ ѿ всѣхъ беꙁако́нїи  , ꙗ҆́же е҆сть сътвори́лъ . и҆ снабди́тъ всѧ̀ ꙁа́повѣди моѧ , и҆ сътвори́тъ сꙋдъ и҆ пра́вдꙋ и҆ млⷵть , жи́ꙁнїю живе́т̾ , и҆ не ѹ́мретъ всѧ̀ съгрѣше́нїѧ е҆ли́ко бꙋдетъ сътвори́лъ н помѧнꙋтсѧ е҆мꙋ . въ пра́вдѣ е҆го ꙗ҆́же сътвори живъ бꙋдетъ · Є҆да въсхотѣнїеⷨ въсхощꙋ смр҃ти грѣшника , гл҃етъ а҆дона́и г҃ь . а҆ не ꙗ҆́коже ѻ҆б рати́тисѧ е҆мꙋ ѿ пꙋтѝ ѕл҄а и҆ жи́вꙋ бы́ти · И҆ а́ще сѧ съврати́тъ прав̾дивыи с пꙋти сво е҆го , и҆ сътво́ритъ непра́вдꙋ по всѣмъ беꙁако́нї емъ , ꙗ҆́же е҆сть сътвори́лъ беꙁако́нникъ . а҆ще съ творитъ не живе́тъ . вс҄ѧ пра́вды е҆го ꙗ҆́же е҆сть сътвори́лъ , не помѧнⷮꙋсѧ . въ престꙋпле́нїи иⷨже престꙋпѝ , и҆ въ грѣсехъ е҆го ꙗ҆́же съгрѣши , в ни́хъ ѹ́мретъ · И҆ реко́сте , не ѹ҆́правитсѧ пꙋть гн҃ь . слы́шите ѹ҆бо до́ме і҆и̑л҃евъ , е҆да пꙋть мои н ѹ҆́пра́витсѧ , не ваⷲ ли пꙋть ѹ҆бо не ѹ҆́пра́витсѧ е҆гда съврати́тсѧ пра́вдивыи ѿ пра́вды своеѧ , и сътвори́тъ грѣхъ и҆же еⷵ сътвори́лъ , т҄о в немъ ѹмретъ . и҆ е҆гда ѻ҆брати́тсѧ беꙁако́нникъ ѿ беꙁако́нїѧ свое̑го и҆же е҆сть сътвори́лъ , и҆ съ тво́ритъ сꙋдъ и҆ пра́вдꙋ , то́и дш҃ꙋ свою снаб дѣлъ е҆сть . и҆ ви́дѣ и҆ ѻ҆братисѧ ѿ всего беꙁа ко́нїѧ свое̑го е҆же сътворѝ , жи́ꙁнїю живе́тъ , и҆ н ѹ́мретъ . и҆ гл҃етъ до́мъ і҆и̑л҃евъ , не ѹ҆́пра́виⷮсѧ пꙋть гн҃ь . е҆да пꙋть мои не ѹ҆́правъ ѠѼ доме і҆и̑ л҃евъ , ѹ҆бо вашъ пꙋть не ѹ҆правлѧ́етсѧ · Сего ра ди комꙋждо по пꙋтѝ е҆го ѻ҆сꙋжꙋ ваⷨ до́ме і҆и̑ л҃евъ , гл҃етъ а҆дона́и г҃ь . ѻ҆брати́тесѧ и҆ ѿврьꙁи тесѧ ѿ всѣхъ нечестїи вашихъ , и҆ не бꙋдетъ ва́мъ на мꙋче́нїе . непра́вды ѿврьꙁите ѿ себе , и҆ всѧ̀ нечестїѧ ва́ша , ꙗ҆́же нечествова́сте къ мнѣ и҆ сътвори́те себѣ срⷣце но́во , и҆ дх҃ъ но́въ . въскꙋю б҄о ѹ҆мира́ете до́ме і҆и̑л҃евъ · Ꙗ҆́ко не хощꙋ см҃рти грѣшника ѹ҆мира́ющаго , гл҃етъ а҆дона́и г҃ь . ꙗ҆́коⷤ‍ⷷ ѻ҆брати́тисѧ е҆мꙋ ѿ пꙋтѝ е҆го  , и жи́ти дш҃и е҆го , гл҃етъ а҆дона́и г҃ь . ѻ҆брати́те сѧ ѹ҆бо и҆ жи́ви бꙋдете ·
Глⷡ‍҇а , ѳ҃і · Ты́ же воꙁмѝ пла́чь на кн҃ѕѧ і҆и̑л҃е вы . и҆ рече́ши к нимъ , мт҃и тво ѧ льви́ца , средѣ левъ почѝ , средѣ левъ ѹ҆мно́жи льви́чища своѧ · И҆ ѿ ско́чи е҆ді́нъ ѿ льви́чищъ еѧ̀ , и҆ бысть ле́въ . и наѹ҆чи́сѧ въсхита́ти въсхита́нїа , и҆ чл҃ки и҆ꙁъꙗ҆́сть . и҆ слы́шаша ѻ҆ немъ страны̀ , и҆ ꙗ҆́тъ бысть в̾ расы́панїи свое̑мъ , и҆ приведоша и҆̀ въ ѹ҆ꙁдѣ въ е҆гѷпетъ · И҆ ви́дѣ ꙗ҆́ко ѿведенъ бысть ѿ неѧ , и погиба́ше бытїе еѧ̀ . и҆ поѧ̀ и҆нъ ѡ льви́чищъ свои̑хъ и҆ ле́въ ѹ҆чинѝ и҆̀ . и҆ живѧ́ше средѣ ле́въ , левъ бы́сть . и҆ наѹ҆чи́сѧ въсхита́ти въсхище́нїѧ , и҆ чл҃ки и҆ꙁꙗ҆́сть . и҆ пасѧшесѧ в лю́тости свое́и . и҆ гра́ды и҆хъ пꙋсты поста́ви , и҆ погꙋбѝ ꙁемлю и҆ конець еѧ̀ гла́сомъ рыка́нїѧ е҆го · И да́сть нань страны ѻ҆́крⷵтъ ѿ ꙁемль , и҆ пропѧ на́нь мрежа и҆хъ и҆ ꙗ҆тъ быⷵ . и҆ положи́ша и въ ѹ҆ꙁдѣ и҆ в̾ъ пꙋтѣ , и҆ приведо́ша и҆̀ ккъ цр҃ю вавѷлоⷩ‍҇скꙋ , и҆ въврьгоша и҆̀ в темни́цꙋ . ꙗ҆ко да сѧ не слы́шитъ гла́съ е҆го потомъ в̾ гора́хъ і҆и̑л҃евахъ · Ма́ти твоѧ ꙗ҆́ко виногра́дъ , и҆ ꙗ҆́ко цвѣтеⷩ‍҇ ши́пчанъ на водѣ в̾саженъ , и҆ ѿра́сль е҆го бысть ѿ воды̀ мно́ги . и҆ бы́сть е҆мꙋ же́ꙁлъ крѣпости въ племени старѣишинъсте , и҆ въꙁнесе́сѧ в̾ вели́чїи свое̑мъ средѣ ло́ꙁїѧ . и҆ ви́дѣ вели́чество свое въ мно́жествѣ ло́ꙁїа свое̑го · И҆ ѻ҆бломи́сѧ въ ꙗ҆́рости , и҆ на́ ꙁемлю поврьженъ бы́сть , и҆ вѣтръ ꙁно́инъ посꙋшѝ ѻ́вощъ е҆го . ѹ҆свѧднꙋша и҆ ѻ҆пꙋстѣша жеꙁли крѣпости е҆го , ѻ́гнь посꙋшѝ и҆̀ , ѻ҆гнь потреби и҆̀ въ пꙋсты́ни · И҆ нн҃ѣ насади́ша и҆̀ на ꙁемлѝ беꙁъче́стнѣ и҆ беⷥво́днѣ . і҆ и҆ꙁы́иде ѻ́гнь ѿ жеꙁла̀ и҆ ѻ́вощевъ е҆го , и҆ поꙗ̑дѐ и҆̀ · И҆ не бꙋдетъ в немъ жеꙁла̀ крѣпости племени хорꙋгве , ꙗ҆коⷤ‍ⷷ владѣти иⷨ . въ приⷮчю пла́чнꙋю е҆сть , и҆ бꙋдеⷮ въ пла́чь ·
Глⷡ‍҇а , к҃ · И бы́сть в лѣто сеⷣмое въ пѧ́тыи мⷵць , в девѧтыи дн҃ь мⷵца . прїидо́ша ста́рцы ѿ до́мꙋ і҆и̑л҃ева въпраша́ти г҃а , и сѣдо́ша преⷣ лицеⷨ м҄и . И҆ бы́сть сло́во гн҃е къ мнѣ гл҃ѧ . сн҃е чл҃чь , гл҃и къ ста́рцемъ і҆и̑л҃евом̾ . и҆ рече́ши к нимъ , с҄е гл҃етъ а҆дона́и г҃ь . а҆ще въпраша́ти мене в҄ы прихо́дите . жи́въ а҆ꙁъ а҆ще ѿвѣща́ю вам̾ , гл҃етъ г҃ь . и҆л҄и ѿместїю м̾щꙋ и҆хъ , сн҃е чл҃чь а҆ще м̾сти́ши и҆хъ · Беꙁако́нїѧ же ѿц҃ь и҆хъ совѣсти иⷨ . и҆ речеши к нимъ , с҄е гл҃етъ а҆дона́и г҃ь . ѿ негоже дн҃е и҆ꙁво́лихъ до́мъ і҆и̑л҃евъ . и҆ ѹ҆вѣдѣнъ быхъ племени до́мꙋ і҆а́ковлѧ , и҆ ѹ҆вѣденъ бы́хъ иⷨ в̾ ꙁемли е҆гѷпетъсте́и . и҆ въꙁдвигоⷯ рꙋкꙋ мою ꙁа нѧ , гл҃ѧ , аⷥ г҃ь б҃ъ ваⷲ · въ тои дн҃ь поⷣѧ́хъ ѧ҆̀ рꙋкою своею , ꙗ҆́коже и҆ꙁвестѝ ѧ҆̀ и҆ꙁъ ꙁемлѧ̀ е҆гѷпеⷮски , в̾ ꙁе́млю ю҆же ѹ҆гото́вахъ и҆м̾ , ꙁемлю кипѧ́щꙋ млекомъ и҆ ме́дом̾ , сѝ е҆сть паче всѣхъ ꙁе́мль · И҆ рекоⷯ к ни́мъ , ко́ждо гнꙋшенїѧ ѿ ѻ҆чїи свои̑хъ ѿврьꙁите , и҆ въ тва́рехъ е҆гѷпетъскахъ не ѻ҆сквернѧ́итесѧ , а҆ꙁъ г҃ь б҃ъ вашъ · И҆ ѿврьгошасѧ менѐ , и҆ не хотѣша послꙋшати м҄ѧ . ко́ждо гнꙋше́нїи ѿ ѻ́чїю свои̑хъ не хотѣша ѿврещѝ , и҆ тва́рїи е҆гѷпеⷮскь не ѻ҆ста́виша . и҆ реко́хъ , ꙗ҆́коже раꙁлїати ꙗ҆́рость свою на́ нѧ , и҆ скон̾ча́ти гнѣвъ свой на нихъ , средѣ ꙁемлѧ̀ е҆гѷпетъски · И҆ сътворихъ ꙗ҆́ко да и́мѧ мое паче всего да сѧ не ѻ҆сквернитъ преⷣ страна́ми . в ниⷯ же сꙋть сїи средѣ и҆хъ , пред ни́ми же ѹ҆вѣденъ быхъ к нимъ  , ꙗ҆́ко и҆ꙁвести ѧ҆̀ и҆ꙁ̾ ꙁемлѧ е҆гѷпет̾ски · И҆ и҆ꙁведо́хъ ѧ҆̀ в пꙋсты́ню , и҆ дахъ иⷨ ꙁа́повѣди моѧ̀ , и҆ ѻ҆правда́нїѧ моѧ ꙗ҆ви́хъ и҆мъ . и҆же а҆ще сътвориⷮ ѧ҆̀ чл҃къ , жи́въ бꙋдетъ в нихъ . и҆ сꙋбо́ты моѧ дахъ и҆мъ . ꙗ҆́коже бы́ти въ ꙁна́менїе междꙋ мною , и҆ межⷣꙋ и́ми . ꙗ҆́коже раꙁꙋмѣти и҆мъ ꙗ҆ко а҆ꙁъ г҃ь ѻ҆сщ҃аѧ и҆̀ · И҆ гл҃ахъ к̾ до́мꙋ і҆и̑л҃евꙋ в̾ пꙋсты́ни , въ ꙁаповѣди моа ходи́ти . и҆ раꙁгнѣ́ва м҄ѧ домъ і҆и̑л҃ев̾ въ пꙋсты́ни , в̾ ꙁа́повѣдеⷯ б҄о моиⷯ не ходи́ша , и҆ ѻ҆правданїѧ моѧ ѿврьгоша , ꙗ҆́же сътвориⷡ‍҇ чл҃къ , жи́въ бꙋдетъ в ни́хъ . и҆ сꙋбо́ты моѧ ѻ҆скверни́ша  · И҆ рекоⷯ ꙗ҆́коже раꙁлїѧти ꙗ҆́ро́сть свою на́ нѧ въ пꙋсты́ни , ꙗ҆́ко потреби́ти ѧ҆̀ . и҆ сътвори́хъ , ꙗ҆коже паче всего да сѧ и́мѧ мое не ѻ҆сквернитъ преⷣ страна́ми , и҆ꙁ ниⷯже и҆ꙁведо́хъ ѧ҆̀ преⷣ ѻ҆чи́ма и҆хъ · Того ради въꙁдвиго́хъ рꙋкꙋ мою на́ нѧ въ пꙋсты́ни , е҆же не в̾вестѝ и҆хъ въ ꙁемлю ю҆же да́хъ и҆м̾ , текꙋщꙋ мле́комъ и҆ ме́домъ , всⷯѣ ꙁе́мль и҆ꙁбраⷩ‍҇нѣ́ишꙋ . ꙗ҆́ко сꙋды моѧ ѿврьгоша , и҆ въ ꙁа́повѣдехъ моиⷯ не ходиша  . и҆ сꙋбо́ты моѧ ѻ҆скверни́ша . ꙗ҆́ко къ кꙋми́ромъ срⷣце и҆хъ похотѣ · И҆ пощади ѧ҆̀ ѻ́ко мое , ꙗ҆́коⷤ‍ⷷ не потребити и҆хъ на сконча́нїе въ пꙋсты́ни · И рекохъ к̾ ча́домъ и҆хъ в̾ пꙋсты́ни , в ꙁако́ны ѿц҃ь вашихъ не ходи́те , и҆ ѻ҆правле́нїи и҆хъ не снабдѣваи̑те , и҆ къ тва́ремъ е҆гѷпетъскамъ не примеша́итесѧ  . а҆ꙁъ г҃ь б҃ъ вашъ и҆ ѻ҆правле́нїѧ моѧ снабдите , и҆ сътвори́те ѧ҆̀ . и҆ сꙋбо́ты моѧ ѻ҆сщ҃аите . и҆ бꙋдетъ въ ꙁна́менїе междꙋ мно́ю и҆ междꙋ ва́ми , ꙗ҆́коже съвѣдѣти ꙗ҆́ко а҆ꙁъ г҃ь б҃ъ ва́шъ · И҆ раⷥгнѣваше м҄ѧ , и҆ ча́да иⷯ въ ꙁа́повѣдехъ мои̑хъ не ходи́ша , и҆ ѻ҆правле́нїи мои̑хъ не снабдѣша , ꙗ҆́коже сътвори́ти ѧ҆̀ . сїѧ б҄о сътвори́въ чл҃к̾ живъ бꙋдетъ в̾ нихъ . и҆ сꙋбо́ты моѧ ѻ҆скверни́ша · И҆ въꙁдви́гнⷯꙋ рꙋкꙋ свою на́ нѧ  , ꙗ҆коже расы́пати ѧ҆̀ въ странаⷯ , и҆ раⷥсѣѧ́ти ѧ҆̀ въ ꙁеⷨлѧⷯ · Но дахъ и҆мъ ꙁа́повѣди недо́бры , и ѻ҆правле́нїѧ моѧ в ни́х̾же не бꙋдꙋть жи́ви  · И҆ ѻ҆сквернавлю ѧ҆̀ в дѣа́нїи иⷯ . е҆гда привожⷣа́хꙋ ѿврьꙁа́ющаѧ ѹ҆тро́бꙋ ꙁа грѣхъ и҆хъ . да раꙁꙋмѣюⷮ ꙗ҆́ко а҆ꙁъ г҃ь · Сего ради гл҃и к до́мꙋ і҆и̑л҃евꙋ , сн҃е чл҃чь . и҆ речеши к ни́м̾ , с҄е гл҃етъ а҆дона́и г҃ь , и҆ до сего раꙁъгнѣваше м҄ѧ ѿц҃ы ва́ши въ градⷯѣ иⷯ , и҆́мже съгрѣши́ша къ мн҄ѣ . и҆ въведохъ в̾ ꙁе́млю в ню́же въꙁдвиго́хъ рꙋкꙋ свою , ꙗ҆́коже да́ти ю҆̀ иⷨ . и҆ ви́дѣша весь хо́лмъ высо́къ , и҆ всѐ древо сѣн̾но , и҆ положи́ша тре́бы т҄ꙋ богоⷨ своиⷨ , и҆ ѹ҆чини́ша т҄ꙋ ꙗ҆́рость да́ровъ своиⷯ , и҆ положи́ша т҄ꙋ во́ню бл҃гово́нїѧ иⷯ , и҆ въꙁлїѧша т҄ꙋ воⷥлїѧ́нїа иⷯ · И҆ реко́хъ к ниⷨ , чт҄о еⷵ а҆ва́ма ꙗ҆ко в҄ы вхо́дите та́мо . и҆ проꙁва́ша и҆́мѧ е҆мꙋ а҆ва́ма до днешнего дн҃е · Сего ра́ди рцы̀ к до́мꙋ і҆и̑л҃евꙋ , с҄е гл҃етъ а҆донаи г҃ь . а҆ще въ беꙁаконїиⷯ ѿц҃ь вашихъ в҄ы ѻ҆сквернѧ́етесѧ , и҆ въ слѣдъ тва́ри и҆хъ в҄ы съблꙋжа́е̑те . и҆ въ прино́сѣхъ трꙋдъ ва́шиⷯ , и҆ в наро́цѣхъ ва́шихъ , е҆гда сꙋть ча́да ваша въ ѻ҆гни . вы̀ ѻ҆сквернѧ́е̑тесѧ въ всѣхъ кꙋми́рехъ ва́шихъ до днешнѧго дн҃е . а҆ꙁ же ѿвѣща́ю вамъ доме і҆и̑л҃евъ , жи́въ а҆ꙁъ гл҃еⷮ а҆дона́и г҃ь , а҆ще ѿвѣща́ю вамъ , и҆ а́щ въꙁы́идетъ в̾ дꙋхъ ва́шъ с҄е · И҆ не бꙋдетъ ꙗ҆́ коже в҄ы гл҃ете , бꙋдеⷨ а҆ки страны̀ и҆ племена ꙁе́м наѧ , слꙋж́ите дре́вꙋ и҆ ка́менїю · Сего раⷣ‍ꙵ живъ а҆ꙁъ гл҃етъ а҆дона́и г҃ь . а҆ще не рꙋко́ю крѣпкою и҆ мыⷲцею высо́кою , и҆ въ ꙗ҆́рости раꙁлїѧнѣ црⷵтвꙋю в̾ ваⷵ · И҆ и҆ꙁведꙋ в҄ы ѿ людїи , и҆ прїимꙋ в҄ы ѡ стра́нъ в ни́х же бѣсте расѣꙗ҆́ни  · рꙋко́ю крѣп кою и҆ мы́шцею высоко́ю , и҆ ꙗ҆́ростїю раꙁлїаною · Црⷵ твовати бꙋдꙋ над ва́ми . и҆ приведꙋ васъ пꙋсты́ню лю́д̾скꙋ · И҆ съвопраша́юсѧ с ва́ми т҄ꙋ лицемъ к лицꙋ̀ , ꙗ҆коже съвопраша́хсѧ съ ѿц҃ы ва́ шими , в̾ пꙋсты́ни е҆гѷпеⷮстѣ . такоже сꙋждꙋ и вамъ гл҃етъ а҆дона́и г҃ь · И҆ проведꙋ̀ в҄ы поⷣ же́ꙁлъ мои , и҆ въведꙋ в҄ы в число̀ ꙁавѣта . и҆ съберꙋ ѡ васъ нечести́выѧ и҆ ѿврьгшаѧсѧ · И҆ съ ꙁемлѧ ѻ҆бита́нїѧ и҆хъ и҆ꙁведꙋ̀ ѧ҆̀ , и҆ въ ꙁе́млю і҆и̑л҃евꙋ н вни́дꙋтъ . и҆ поꙁна́ете ꙗ҆́ко а҆ꙁъ г҃ь · Вы́ же дом і҆и̑л҃евъ , си́це гл҃етъ а҆дона́и г҃ь , ко́ждо васъ п кꙋми́рохъ ва́шихъ ходи́сте , и҆ слꙋжи́сте и҆мъ . потоⷨ а҆ще послꙋшае̑те мене , і҆ и́мени мое̑г ст҃ого не ѻ҆сквернави́те ксемꙋ в да́рѣхъ ва́шиⷯ . и҆ рꙋкотворе́нїихъ вашихъ на горѣ мое́и ст҃ѣи и҆ на горѣ высо́цѣ і҆и̑л҃евѣ , гл҃етъ а҆дона́и г҃ь т҄ꙋ послꙋжатъ м҄и весь домъ і҆и̑л҃въ до ко́нца н ꙁемлѝ . и҆ т҄ꙋ прїимꙋ ѧ҆̀ . и҆ т҄ꙋ присѣщꙋ при но́съ и҆хъ , и҆ прино́съ наро́къ ва́шихъ въ всѣхъ ѻ҆сщ҃енныхъ ва́шихъ · Въ во́ню б҄о бл҃гово́нїѧ прї имꙋ в҄ы , е҆гда и҆ꙁведꙋ̀ в҄ы и҆ꙁ людїи , и҆ прїимⷮꙋ в҄ы ѿ страⷩ‍҇  . и҆ ѻ҆сщ҃ꙋсѧ въ ва́съ преⷣ ѻ҆чи́ма люⷣ скима , и҆ ѹ҆вѣсте ꙗ҆ко а҆ꙁъ г҃ь . е҆гда въведꙋ в҄ы ꙁе́млю і҆и̑л҃евꙋ , в ꙁеⷨлю в ню́же въꙁдвигохъ рꙋкꙋ свою , да́ти ю҆̀ ѿц҃емъ вашимъ · И҆ помѧнете т҄ꙋ пꙋтѝ ваша , и на всѧ̀ мер̾ꙁкїѧ грѣхѝ ва́ша , ниⷯ же сѧ в҄ы ѻ҆сквернѧ́ете  . и҆ ѻ҆ꙁрите лиц ва́шⷶ въ всⷯⷯѣ ѕло́баⷯ вашиⷯ ꙗ҆́же сътвори́сте · И҆ по ꙁна́ете ꙗ҆́ко а҆ꙁъ г҃ь . е҆гда сътворю̀ вамъ та́ко ꙗ҆́ коже и҆́мѧ мое да сѧ не ѻ҆скверни́тъ , не по пꙋ те́мъ вашимъ ѕлыⷨ , ни по рꙋкотворе́нїем̾ ва шимъ расы́панымъ до́ме і҆и̑л҃ев̾ , гл҃етъ а҆дона́и г҃ь · И҆ бысть слово гн҃е къ мн҄ѣ гл҃ѧ , сн҃е чл҃чь , ѹ҆ тверди лицѐ свое на ю́гъ , и҆ въꙁрѝ на дарꙋмъ . и҆ прорцы̀ на дꙋбра́вꙋ старѣ́ишинꙋ а҆ге́ва · И҆ рече́ши дꙋбра́вѣ а҆ге́вовѣ , слы́ши сло́во гн҃е . с҄е гл҃еⷮ а҆дона́и г҃ь , с҄е а҆ꙁъ въꙁгнѣщꙋ в тебѣ ѻ́гнь , и҆ пож̾жеⷮ в тебѣ всѧ́ко дре́во ѕелено , и҆ всѧ́ко дре́во сꙋхо , не ѹ҆га́шетъ пла́мень раждеже́ныи · И҆ съгори́тъ в немъ всѧ́ко лицѐ ѿ восто́ка до сѣвера . и҆ ѹ҆вѣсть всѧ́ка пло́ть , ꙗ҆́ко а҆ꙁъ г҃ь ражⷣего́хъ ѧ҆̀ , и҆ не ѹ҆га́снꙋтъ · И҆ реко́хъ ника́коⷤ‍ⷷ г҃и  . сїи гл҃ютъ къ мн҄ѣ , не приⷮча л҄и е҆сть ѹ҆бо гл҃ема  ·
Глⷡ‍҇а , к҃а · И бы́сть слово гн҃е къ мнѣ гл҃ѧ . сего ради прорцы̀ сн҃е чл҃чь , и҆ ѹ҆твердѝ лицѐ свое къ і҆ерⷵлимꙋ . и҆ приꙁри къ ст҃ынѧмъ и҆хъ , и҆ прорцы̀ ѻ҆ ꙁемли і҆и̑л҃евѣ · И҆ речеши к ꙁеⷨли і҆и̑л҃евѣ , с҄е гл҃етъ а҆дона́и г҃ь  . с҄е аⷥ на тѧ и҆ꙁм̾кнꙋ̀ мечь свой и҆ꙁ но́жницъ е҆го , и҆ потреблю и҆с те́бе неправди́ва и҆ беꙁако́нника · И҆ и҆ꙁы́идетъ мечь мои и҆ꙁ но́жницъ свои̑хъ , на всѧ́кꙋ пло́ть ѿ восто́ка до сѣвера . и҆ ѹ҆вѣсть всѧка пло́ть ꙗ҆ко а҆ꙁъ г҃ь . и҆ꙁм̾ко́хъ мечь свои и҆ꙁ ножницъ е҆го , и҆ ктомꙋ не въꙁвратиⷮсѧ . и҆ т҄ы сн҃е чл҃чь , въꙁдохнѝ съкрꙋше́нїеⷨ чреслъ твоиⷯ , и҆ съ бо́лѣꙁнїю въꙁдо́хнеши преⷣ ѻ҆чи́ма иⷯ · И҆ бꙋдетъ а҆ще рекⷮꙋ к тебѣ , чесо раⷣ‍ꙵ т҄ы в̾ꙁдышеши . и҆ рече́ши , ѻ҆ проповѣда́нїи ꙗ҆́ко грѧдеⷮ . и҆ съкрꙋши́тсѧ всѧ́ко срⷣце , и҆ ѻ҆слабѣ́ютъ всѧ̀ рꙋки , і҆ и҆ꙁ̾дшеⷮ всѧка пло́ть и҆ всѧкъ дх҃ъ , и҆ всѧ стегна ѻ҆сквернавѧ́тсѧ мо́кростїю . с҄е грѧдетъ и҆ бꙋдеⷮтъ , гл҃етъ а҆дона́и г҃ь · И҆ бы́сть сло́во гн҃е къ мн҄ѣ гл҃ѧ , сн҃е чл҃чь , прорцы̀ и҆ рече́ши . с҄е гл҃етъ а҆дона́и г҃ь , рцы̀ мече́ви , ме́чю ѻ҆стри́сѧ и҆ раꙁгнѣваисѧ ꙗ҆́коже да и҆с̾сѣче́ши сѣче́нїе . ѻ҆стри́сѧ ꙗ҆́ко да бꙋдеши въ блища́нїе , и҆ гото́въ на расы́панїе . сѣци похꙋлѝ ѿринѝ вс҄е древо · И҆ дасть и҆̀ ѹ҆гото́ванъ ꙗ҆́ко дръжа́ти ꙁа чрены е҆го , наѻ҆стри́сѧ мечь , гото́въ е҆сть , ꙗ҆́коже дати и҆̀ в рꙋцѣ сѣкꙋщихъ · Въꙁопїи и҆ въспла́чисѧ сн҃е чл҃чь , ꙗ҆́ко бысть в лю́деⷯ с҄е , и҆ въ всѣхъ старѣ́ишинахъ і҆и̑л҃евахъ ѹ҆бѣгшихъ меча̀ . поⷣ мечь быша с людми мои̑ми · Сего ради въсплещꙋ рꙋкама свои̑ма ꙗ҆́ко ѻ҆пра́висѧ . т҄о чт҄о ꙗ҆́ко и҆ ѿринеⷮсѧ племѧ̀ и҆ не бꙋдетъ , гл҃етъ а҆дона́и г҃ь · И҆ ты̀ сн҃е чл҃чь прорцы , и҆ въсплещѝ рꙋка́ма , и҆ ѹ҆сꙋгꙋби меⷱ‍҇ , тре́тїи мечь ꙗ҆ꙁвенымъ е҆сть . ме́чь ꙗ҆ꙁве́нымъ вели́къ · И҆ ѹ҆жасиши ѧ҆̀ ꙗ҆́ко да сѧ съкрꙋши́тъ срⷣце и҆хъ , и҆ ѹ҆мно́жатсѧ не́мощнїи . въ всѣхъ вра́тѣхъ и҆хъ предадѧ́тсѧ на ѹсѣче́нїе ме́чное · Блаѕе ѻ́стръ бы́сть на сѣче́нїе , бла́ѕе на блиска́нїе , проходѝ ꙗ҆́ко молнїи , ѻ҆стри́сѧ ѻ҆десно и ѻ҆ лѣво . а҆може а҆ще лицѐ твое въста́витсѧ . и҆ а́ꙁъ въсплещꙋ рꙋко́ю мое́ю к рꙋцѣ мое́и , и҆ ѻ҆ставлю ꙗ҆́роⷵ свою , а҆ꙁъ г҃ь гл҃ахъ · И҆ бы́сть слово гн҃е къ мн҄ѣ гл҃ѧ , сн҃е чл҃чь , ѹ҆чини себѣ пꙋтѝ дв҄а , ꙗ҆́коже внити мечю̀ цр҃ѧ вавило́нъска . ѿ страны̀ е҆ді́ноѧ и҆ꙁы́иде на вла́сти дв҄ѣ , и҆ рꙋкꙋ ѹ҆гото́ваютъ в нача́ле пꙋтиеⷨ  . да ѹ҆чиниши ꙗ҆́ко внити мечю на рав̾ва́ѳъ сн҃ы а҆м̾мо́нѧ , и҆ на жидов̾̾скꙋ и҆ на і҆ерⷵлима  · Понеже ста́неⷮ средѣ е҆го цр҃ь вавило́ньскъ на прьвⷨѣ пꙋтѝ , на нача́ле ѻ҆бо́ю пꙋтїю . ꙗ҆́коже влъхвова́ти вол̾хвова́нїе , ꙗ҆́коже въскипѣти жеꙁло́мъ . и҆ въпраша́ти ваꙗ҆́ныхъ , и҆ вражи́ти въ ꙗ҆́трехъ · И҆ бысть ѻ҆деснꙋю е҆го враже́нїе на і҆ерⷵли́ма . ꙗ҆́ко ѻ҆бъста́вити ѻ҆строⷢ‍҇ и҆ ꙗ҆́ко ѿврьꙁ̾тѝ ѹ҆ста̀ съ во́племъ , и҆ въꙁвы́шити гласъ съ глаше́нїемъ трꙋбнымъ . и҆ ꙗ҆́ко поста́вити ѻ҆стро́гъ преⷣ вра́ты е҆го , и҆ насы́пати прьсти , и҆ поста́вити стрѣ́лы И҆ ты же вол̾хвꙋѧ и҆мъ вол̾хвова́нїе преⷣ ними , седморѧщи седмори́цам̾ . и҆ то́и въспомина́ѧ непра́вдꙋ е҆го помѧнꙋти · Того ра́ди с҄е гл҃етъ а҆дона́и г҃ь , понеже въспомѧнꙋсте неправды ва́ша , внегда ѿкры́шасѧ нече́стїѧ ва́ша . ꙗ҆́ко ꙗ҆ви́тисѧ грѣхомъ ва́шимъ , въ всѣхъ беꙁако́нїихъ ва́шихъ , и҆ въ всѣхъ хꙋдожествѣхъ вашихъ . понеже въспомѧнꙋсте , в тѣхъ и҆ поги́бнете · И҆ ты̀ сквернавыи старѣ́ишино і҆и̑л҃ев̾ , е҆гоⷤ‍ⷷ пришеⷧ‍҇ дн҃ь въ времѧ непраⷡ‍҇ды . с҄е гл҃еⷮ г҃ь , со́ими клобꙋк̾ , и҆ положѝ вѣнець т҄а не такова̀ бꙋдетъ · Смирѝ высо́кое , и҆ въꙁнесѐ смире́нное . неправдою непра́вдꙋ положꙋ̀ ѧ҆̀ , и҆ т҄а не такова̀ бꙋдетъ . до́ндеже прїидеⷮ е҆мꙋже досто́итъ , и҆ предаⷨ е҆мꙋ · И҆ ты́ сн҃е чл҃чь прорцы̀ , и҆ рече́ши . се гл҃етъ а҆дона́и г҃ь къ сн҃омъ а҆м̾мо́немъ , и҆ къ ѹ҆кори́ꙁнѣ и҆хъ . и҆ рече́ши , ме́чь ме́чь и҆ꙁм̾че́нъ на сѣче́нїе , и҆ꙁм̾ченъ на сконча́нїе , въста́ни ꙗ҆́коже да блиска́еши въ видѣнїи своеⷨ сꙋ́ии̑мъ , и҆ внегда вражи́ши л̾жа̀ · Ꙗ҆́коже преда́ти вы́ѧ ꙗ҆ꙁвеныⷯ беꙁако́нникъ , и҆хже приспѣ дн҃ь въ вре́мѧ непра́вды . въꙁврати́сѧ в но́жницꙋ свою , не ста́ни в мѣсте семъ е҆мꙋже бысть , на ꙁемлѝ твое́и ѿсꙋждꙋ т҄и · И҆ въꙁлїю на́ тѧ гнѣвъ свои . въ ѻ҆гнѝ гнѣва моего въꙁ̾дхнꙋ на́ тѧ · И҆ предаⷨ т҄ѧ в рꙋцѣ мⷤꙋ иноꙗ̑ꙁычеⷩ‍҇ , творѧ́щимъ расы́панїе . ѻ҆гню бꙋдеши ꙗ҆́дь . и҆ кро́вь твоѧ бꙋдеⷮ средѣ ꙁемлѧ̀ твоеѧ . не бꙋдетъ твоеа па́мѧти ꙁанѐ а҆ꙁъ г҃ь гл҃ахъ ·
Глⷡ‍҇а , к҃в · И быⷵ сло́во гн҃е къ мнѣ гл҃ѧ , а҆ще сꙋ́диши гра́дꙋ кро́вномꙋ , а҆ще ꙗ҆́ви́ши е҆мꙋ вс҄ѧ беꙁако́нїѧ е҆го . и҆ речеши , с҄е гл҃етъ а҆дона́и г҃ь . ѠѼ гра́де проливаѧ́й кро́вь средѣ себе , ꙗ҆́коⷤ‍ⷷ прїити времени е҆го . творѧ́и кꙋми́ры ѻ҆ себѣ , ꙗ҆коже ѻ҆скверни́тисѧ само́мꙋ · Въ кро́вихъ е҆го ꙗ҆́же пролїѧ съгрѣши . и҆ въ кꙋми́рехъ твоиⷯ ꙗ҆́же сътворѝ ѻ҆сквернавлѧ́шесѧ . и҆ съкрати дн҃и своѧ̀ , и҆ приведе вре́мѧ лⷮѣ свои̑хъ · Сего ради да́хъ т҄ѧ на ѹ҆кори́ꙁнꙋ въ страна́хъ , и на порꙋга́нїе всѣмъ ꙁемлѧмъ , ꙗ҆́же приближа́юⷮсѧ к тебѣ , и҆ ꙗ҆́же ѹ҆далѧюⷮсѧ ѡ тебѐ и҆ порꙋгаюⷮсѧ тебѣ . и҆ въꙁъпїюⷮ на́ тѧ нечи́стъ словꙋщїи и҆ мно́гъ въ беꙁаконїи е҆го · Старѣишины до́мꙋ і҆ил҃ева ко́ждо къ своиⷨ ѹ҆жикаⷨ и҆х̾ смѧтошасѧ въ тебѣ , ꙗ҆́коже да пролїютъ кро́вь · ѿц҃ꙋ же и҆ мт҃ри ѕл҄о гл҃ахꙋ въ тебѣ . и҆ прохода ѻ҆бращахꙋ в непра́вдꙋ въ тебѣ . сиротꙋ и҆ вдови́цꙋ преѻ҆бидѧхꙋ в̾ тебѣ . и҆ ст҃аѧ моа похꙋли́ша , и҆ сꙋбо́ты моа ѻ҆сквернавлѧхꙋ в тебѣ · Мꙋ́жи раꙁбо́иници бѣша въ тебѣ , ꙗ҆́коже да пролїютъ кро́вь . на гора́хъ ꙗ҆́дѧ́хꙋ въ тебѣ , и҆ неправдꙋ творѧ́хꙋ средѣ тебе . стыдѣнїе ѿч҃ее ѿкры́ша въ тебѣ . и҆ в нечистотѣ сѣдѧ́щꙋ ѻ҆брꙋга́ша в̾ тебѣ · Ко́ждо къ женѣ по́дрꙋга свое̑го беꙁаконнова́ша , и҆ ко́ждо невѣстꙋ свою̀ ѻ҆сквернавлѧ́ше в̾ нече́стїе · И҆ ко́ждо сестрꙋ̀ свою дще́рь ѿц҃а свое̑го ѻ҆брꙋгава́хꙋ в̾ тебѣ . м̾ꙁды въꙁима́хꙋ в̾ тебѣ , ꙗ҆коⷤ‍ⷷ да пролїюⷮ кровь . растъ и҆ꙁлиха в̾ꙁима́хꙋ в̾ тебѣ · И҆ скон̾ча́ю сконча́нїе ѕлобы твоеа ꙗ҆́же в насилїи , мене б҄о ꙁабы̀ , гл҃ет̾ а҆дона́и г҃ь . с҄е ѹ҆бо поражꙋ рꙋ́кою мое̑ю к̾ рꙋцѣ в ниⷯже скоⷩ‍҇чаⷧ‍҇сѧ е҆си , и҆ е҆же сътвориⷧ‍҇ е҆си , и҆ ѻ҆ кровыⷯ бы́вшихъ средѣ тебе . а҆ще потерпиⷮ срⷣце твое , и҆ а҆ще ѹ҆дръжатъ рꙋцѣ твоѝ въ дн҃и , в нѧ́же а҆ꙁъ творю въ тебѣ · А҆ꙁъ г҃ь гл҃ахъ и҆ сътворю̀ , и҆ расыплю въ странахъ , и҆ раⷥсѣю т҄ѧ въ ꙁемлѧхъ · И҆ ѻ҆скꙋдѣ́етъ нечистота̀ твоѧ̀ и҆с тебѐ . и҆ владѣти бꙋдꙋ тобо́ю преⷣ ѻ҆чи́ма страна́мъ , ꙁане а҆ꙁъ г҃ь · И҆ бысть сло́во гн҃е къ мнѣ гл҃ѧ , сн҃е чл҃чь с҄е бы́ша мнѣ доⷨ і҆и̑л҃евъ , смѣшени вс҄и с мѣ́дїю , и҆ съ ѻ҆́ловомъ чи́стомъ , и҆ съ сви́нцем̾ средѣ пе́щи сребра̀ смѣшени сꙋть · Сего ра́ди р̾цы , с҄е гл҃етъ а҆дона́и г҃ь поне́же бы́сте вс҄и смѣшенїе е҆ді́но . сего ради с҄е а҆ꙁъ прїимꙋ васъ средѣ і҆ерⷵли́ма . ꙗ҆́коже прїемлетъ сребро̀ и҆ мѣ́дь , и҆ желѣꙁо и҆ свинецъ , и҆ ѻ҆лово чи́стое средѣ пещи . ꙗ҆́коⷤ‍ⷷ вдꙋнꙋти в нѧ̀ ѻ҆гню ꙗ҆́коже пожещѝ . та́ко прїимꙋ ва́съ въ гнѣвѣ мое̑мъ , и҆ въ ꙗ҆́рости мое́и . и҆ въведꙋ и҆ ѻ҆ста́влю и҆ пожегꙋ ва́съ . и҆ въꙁъдмꙋ на́ вы въ ѻ҆гни гнѣ́ва мое̑го , и҆ пож̾жени бꙋдете средѣ еѧ̀ . ꙗ҆́коже пожигаеⷮсѧ сребро̀ средѣ пе́щи , та́коже пож̾жетесѧ средѣ еѧ̀ . и҆ поꙁна́ете ꙗ҆ко а҆ꙁъ г҃ь , въꙁлїѧхъ ꙗ҆́рость свою̀ на ва́съ · И҆ бы́сть сло́во гн҃е къ мнѣ гл҃ѧ , сн҃е чл҃чь рцы е҆мꙋ , т҄ы е҆си ꙁемлѧ̀ неѻ҆дожди́ма въ дн҃ь ꙗ҆́рости · Є҆гоже старѣ́ишины средѣ е҆го , ꙗ҆́ко львы рыка́ю̑ще . въсхитающе въсхищенїѧ . дш҃а иⷥꙗ̑дающе наси́лїемъ . бога́тество и҆ честь прїе̑млюще . вдови́ца е҆го ѹ҆мно́жиша средѣ е҆го · И҆ жерцы е҆го ѿвръго́шаⷵ ꙁако́на мое̑го , и҆ ѻ҆скверни́ша ст҃аа моа̀ . ме́ждꙋ ст҃ымъ и҆ сквеⷬ‍҇на́вом не раꙁлꙋчи́ша . и҆ межⷣꙋ нечи́стоⷨ и҆ чи́стомъ не раꙁлꙋчи́ша . ѿ сꙋбо́тъ мои̑хъ покрывахꙋ ѻ҆чи своѝ , и҆ ѻ҆сквеⷬ‍҇навлѧ́хꙋ м҄ѧ средѣ и҆хъ · Кнѧ́ѕи е҆го средѣ е҆го , ꙗ҆́ко влъцы въсхита́юще въсхита́нїѧ . ꙗ҆́коже пролїати кро́вь , и҆ погꙋбити дш҃а , ꙗ҆́коже глаⷣство гладова́ти · И҆ прⷪ‍҇рцы е҆го помаꙁа́ющеисѧ сами , падꙋтъ ви́дѧщеи сꙋ́аѧ . и҆ влъхвꙋ́ющеи и҆ лжа , гл҃ющеи . с҄е гл҃етъ а҆донаи г҃ь . а҆ г҃ь не гл҃а · Лю́ди ꙁемлѧ̀ съклѣща́юще въсхыща́юще въсхитанїѧ . сиротѣ и҆ ѹ҆богꙋ наси́лїе творѧ́ще . и҆ къ приходꙋ не живꙋще съ сꙋдо́мъ · И҆ въꙁыскахъ ѿ нихъ мꙋжа живꙋща правѣ , и҆ стоа́ща ѿнꙋдь преⷣ лицемъ моиⷨ въ времѧ гнѣва , ꙗ҆́коже не до ко́нца погꙋби́ти е҆го , и҆ не ѻ҆брѣтох̾ · И҆ въꙁлїѧ́хъ на́ нѧ ꙗ҆́рость свою въ ѻ҆гни гнѣва мое̑го , ꙗ҆́коже сконча́тї ѧ҆̀ . пꙋти и҆хъ на главы̀ и҆хъ дах̾ , гл҃тъ а҆дона́и г҃ь ·
Глⷡ‍҇а , к҃г · И бы́сть сло́во гн҃е къ мнѣ гл҃ѧ сн҃е чл҃чь , дв҄ѣ женѣ бѣста д̾щери матери е҆дїноа . и҆ съблꙋди́ста въ егѷп̾те , въ юности свое̑и съблꙋди́ста . т҄ꙋ ѿпадо́ста със̾ца ею̀ , и҆ тꙋ расыпа́ста дв҃ьство . и҆мена же и҆́ма , ѻ҆ѻ҆л̾ла старѣ́ишаѧ , ѻ҆ѻ҆лива же меⷩ‍҇шаѧ сестра е҆ѧ̀ · И҆ бы́ста мнѣ , и҆ роди́ста сн҃ы и҆ дщери . и҆мена же и҆́ма  , самаре́ѧ ѻ҆ѻ҆л̾ла , і҆ и҆ерⷵли́мъ ѻ҆ѻ҆лива · И съблꙋди ѻ҆ѻ҆л̾ла ѿ менѐ , и҆ въꙁложи на хо́ти своѧ̀ къ а҆сѷрїѻмъ приближа́ющимъсѧ е҆й . ѻ҆блечен̾ны в червеница , старѣ́ишины , и҆ вое̑воды и҆ ю́ноты , и҆ꙁбра́нныѧ вс҄ѧ ко́нники снꙋꙁны на конехъ . и҆ дасть блꙋженїе е҆ѧ̀ к ни́мъ , къ и҆ꙁбра́ннымъ сн҃омъ а҆сѷрїискомъ всѣмъ , и҆ на всѧ̀ к ниⷨже въꙁложи . въ всѣхъ нечистота́хъ и҆хъ ѻ҆сквернавлѧшесѧ · И҆ блꙋженїѧ свое̑го е҆же и҆ꙁъ е҆гѷпта не ѻ҆ста́ви , ꙗ҆́ко с не́ю лега́хꙋ въ ю́ности еѧ̀ . и҆ тїи расыпа́ша дв҃ьство еѧ̀ , и҆ раꙁ̾лїѧша блꙋженїе и҆хъ на ню̀ · Того ради предахъ ю҆̀ в рꙋцѣ хотемъ еѧ̀ в рꙋцѣ сн҃омъ а҆сѷрїискомъ , к ниⷨже въꙁлага́ше · Тїи ѿкры́ша стыдѣнїе еѧ̀ , сн҃ы и҆ дщери еѧ̀ поа́ша , и҆ самꙋ мечемъ ѹ҆сѣкнꙋша . и҆ бы́сть поно́съ въ женахъ , и҆ ѿм̾щенїе сътвори́ша в не́и ѻ дще́рехъ · И҆ ви́дѣ сестра̀ еѧ̀ ѻ҆ѻ҆ли́ва , и҆ расыпа въꙁложенїе свое па́че еѧ̀ . и҆ блꙋженїе еѧ̀ , па́че блꙋженїѧ сестры свое́ѧ ѹ҆мно́жи къ сн҃омъ а҆сѷрїискомъ въꙁложѝ . старѣ́ишины и҆ вое̑воды блиⷤнѧа еѧ̀ , и҆ ѻ҆блечен̾ны въ бл҃гои̑стька́нны , коⷩ‍҇ники снꙋꙁны на ко́неⷯ , ю́ноша и҆ꙁбра́нны вс҄ѧ . и҆ ви́дѣх̾ ꙗ҆́ко ѻ҆сквернисѧ пꙋть е҆ді́нъ ѻ҆бою . и҆ приложи къ блꙋженїю свое́мꙋ , и҆ ви́дѣ мꙋжа въпи́саны на стенѣ ѻ҆́браꙁы хальдѣ́иски , въпи́саны ша́ромъ , и҆ ѻпоѧ́санны п лѧдвїеⷨ и҆хъ по́ѧсы и҆ꙁмечтанными , и҆ прево́и ѻ҆ мочени на глава́хъ и҆хъ , ѻ҆болчени мно́гоѻ҆браꙁно подо́бно къ сн҃омъ вавѷлоньскимъ , халдѣ́иски ꙁемлѧ̀ ѿч҃ества и҆хъ . и въꙁложи на́ нѧ вꙁорь ѻ҆́чїю своею · И҆ посла̀ послы̀ к ни́мъ въ ꙁе́млю хальдѣ́и скꙋ . и҆ прїидо́ша к не́и сн҃ове вавѷлоньстїи на ложи стоа́ще , и҆ ѻ҆сквернави́ша ю҆̀ в̾ соблꙋжениⷯ  . и҆ ѻ҆с квернависѧ в ниⷯ , и҆ ѿстꙋпи дш҃а еѧ̀ ѿ ниⷯ · И ѿкры блꙋженїе еѧ̀ , и҆ ѿкры̀ стыдѣ́нїе еѧ̀ . и ѿстꙋпи дш҃а моѧ̀ ѿ неѧ , ꙗ҆́коже ѿстꙋпи дш҃а моа̀ ѿ сестры еѧ̀ · И҆ ѹ҆мно́жи блꙋженїе своѐ , ꙗ҆́к помѧнꙋти дн҃и ю҆́ности свое́ѧ , в нѧ́же съблꙋди въ е҆гѷпте · И҆ въꙁложи на халдѣѧ , иⷯже пло́ти ꙗ҆́ко плоти ѻ҆слѧ , и҆ ꙗ҆ко ло́на коньска ло́на и҆хъ и҆ присѣти беꙁако́нїе ю҆́ности свое́ѧ , ꙗ҆же творѧ́ш въ е҆гѷпте въ станꙋ̀ твое̑м̾ , и҆дѣже сосца ю҆́ности твое́ѧ ѿпадо́ста · Того ради ѻ҆ѻ҆ливо , с҄е гл҃етъ а҆дона́и г҃ь . с҄е а҆́ꙁъ воста́влю хо́ти твоѧ̀ на́ тѧ ѿ ниⷯже ѿстꙋпи дш҃а твоѧ̀  . и҆ наведꙋ ѧ҆̀ на тѧ ѻ҆́крⷵтъ сн҃ы вавѷлоньски , и҆ вс҄ѧ халдѣѧ , фа кꙋмъ , и҆ сꙋдїи , и҆ кꙋѳъ , и҆ вс҄ѧ сн҃ы а҆сѷрїи ски . с ними ю҆́ноша и҆ꙁбра́нны , старѣ́ишины , и҆ вое̑ воды , и҆ всѧ̀ колесниⷱ‍҇ники нарочи́ты , ко́нники на ко́нⷯѣ . и҆ прїидꙋтъ на́ тѧ вс҄и ѿ сѣвера съ ѻ҆рꙋж́їем̾ и҆ с колесни́цами , и҆ съ мно́гоⷨ наро́ домъ . и҆ ꙁащищенїе и҆ щи́ты и҆ шлемы въꙁло жатъ на́ тѧ , и҆ поста́вѧтъ страж̾бꙋ ѻ҆́крⷵтъ тебѐ · И҆ дамъ преⷣ лицемъ и҆хъ сꙋдъ , и҆ ѿ м̾стѧть т҄и въ сꙋдѣхъ свои̑хъ . и҆ дамъ рвенї мое въ тебѣ , и҆ сътворю̀ с тобо́ю гнѣвъ ꙗ҆́рости мое́ѧ · Но́ꙁдри твоа и҆ ѹ҆ши твоѧ̀ ѻ҆брѣжⷮꙋ , и҆ ѻ҆с та́вшаѧ мечемъ и҆с̾сѣкꙋтъ . Тїи сн҃ы твоѧ и҆ дще́рѧ твоѧ̀ пои̑мⷮꙋ , и҆ ѻ҆ста́вшаѧ твоѧ по требиⷮ ѻ҆́гнь . и҆ съвлекꙋтъ с тебе ри́ꙁы твоѧ̀ , и воⷥмꙋтъ сосꙋ́ды хвалы̀ твое́ѧ · И҆ ѿвращꙋ нече́с тїѧ твоѧ̀ ѿ тебе , и҆ блꙋженїѧ твое̑го е҆же въ е҆гѷпте не помѧнꙋ ктомꙋ · Поне́же с҄е глетъ а҆ дона́и г҃ь . с҄е а҆ꙁъ преда́ю т҄ѧ въ рꙋцѣ и҆́хж ненави́диши , и҆ ѿ ни́хже ѿстꙋпи дш҃а твоѧ̀ и҆ сътворѧтъ въ тебѣ в ненависти , и҆ въꙁмꙋтъ вс҄ѧ трꙋды твоѧ̀ и҆ дѣлеса̀ твоѧ̀ , и҆ бꙋдеши нага и҆ съ стꙋдомъ . и҆ ѿкры́етсѧ стыдѣнїе блꙋженїѧ твое̑го , и҆ нечестїѧ твое̑го · Блꙋженїе твоѐ сътвори тебѣ с҄е , внегда̀ съблꙋдѝ въ слⷣѣ стра́нъ , и҆ ѻ҆сквернавлѧ́шесѧ въ кꙋмирⷯѣ · И҆ въ пꙋти сестры̀ свое́ѧ походи́ла е҆си , и҆ да́мъ ча́шꙋ еѧ̀ въ рꙋцѣ твоѝ · Се̑ гл҃етъ а҆дана́и г҃ь , ча́шꙋ сестры̀ твое́ѧ и҆спїеши глꙋбокꙋю и҆ широ́кꙋю . и҆ бꙋдетъ на смⷯѣ и҆ похꙋхна́нїе ли́хое , на ѹ҆питїе и҆ раслабленїѧ напо́лнишиⷵ . ча́ша же потребленїѧ и҆ погибенїѧ , ча́ша сестры̀ твое́ѧ самарїи . і҆ и҆спїеши ю҆̀ и҆ посмеⷬ‍҇чеши , и҆ чрепъ еѧ̀ раⷥбїеши , и҆ сосца своѧ̀ ѿтръѕа́еши · И҆ праꙁⷣники твоѧ̀ , и҆ нача́ла мⷵць твои̑хъ въꙁ̾вращꙋ . поне́же а҆ꙁъ гл҃ах̾ , рече а҆дона́и г҃ь · Сего раⷣ‍ꙵ с҄е гл҃етъ а҆дона́и г҃ь , в̾ того мѣсто и҆́мже ꙁабы̀ м҄ѧ , и҆ ѿвр́ьже м҄ѧ ꙁа тѣло своѐ . и҆ т҄ы воꙁми нечестїе свое и҆ блⷣꙋ сво́и · И҆ реⷱ‍҇ г҃ь къ мнѣ , сн҃е чл҃чь , а҆ще сꙋ́диши ѻ҆ѻ҆л̾лѣ , и҆ ѻ҆ѻ҆ливѣ . и҆ со́вѣстиши и҆́ма беꙁако́нїа ею̀ , ꙗ҆ко любодѣйствꙋета , и҆ кровь въ рꙋкꙋ ею̀ . и҆ въ кꙋмирехъ еѧ̀ любодѣ́иствꙋета . и҆ чада ею ꙗже породи́ста мнѣ , приведꙋ ѧ҆̀ и҆́ма средѣ ѻ҆гнѧ̀ . до́ндеже е҆гоже ненави́дѣхъ сътвори́ста м҄и · ѻ҆сквернавлѧхꙋ ст҃аѧ моа , в то́и дн҃ь и҆ сꙋбо́ты моѧ̀ ѻ҆сквернавлѧ́хꙋ , внегда̀ ꙁакала́хꙋ ча́да своѧ̀ кꙋмиромъ  . и҆ въхожⷣахꙋ въ ст҃аа моѧ̀ въ то́и дн҃ь ѻ҆скврънавлѧхⷮꙋ ѧ҆̀ · И с҄е та́ко творѧ́ста средѣ до́мꙋ мое̑го . и҆ пꙋщаста къ мꙋжемъ грѧдꙋщимъ и҆ꙁда́леча , иⷨже послы̀ посыла́ста к ни́мъ . и҆ а́бїе и҆деⷤ‍ⷷ прїидѧхꙋ и҆ꙁмываю̑щеⷵ , и҆ ѹ҆тварѧ́ше ѻ҆́чи своѝ , и҆ ѹ҆краша́шесѧ ѹ҆тваренїемъ . и҆ сѣдѧ́ше на ѻ҆́дрѣ постланѣ , и҆ трапеꙁа ѹ҆крашен̾на преⷣ нею̀ · И҆ ѳимїа́мъ мои , и҆ ма́сло мое преⷣлага́ше преⷣ ними , и҆ веселѧ́хꙋсѧ в ниⷯ . и҆ гла́съ съглашенїѧ въꙁ̾глаша́хꙋ къ мꙋжемъ , ѿ мно́жества чл҃ча приходѧ́ща ѿ пꙋсты́нѧ · И҆ даѧ́ста прьстьни на́ рꙋки и҆хъ , и҆ вѣнецъ хвалы̀ на главы̀ и҆хъ . и҆ рекоⷯ , не в сⷨѣ ли ѹ҆бо любодѣ́иство е҆сть , и҆ дѣлеса̀ блꙋдница , с҄и и҆ с҄и проблꙋди́сѧ · И҆ влажахꙋ к не́и , ꙗ҆́коже вла́ꙁѧтъ къ женѣ блꙋдницы . та́ко влажа́хꙋ къ ѻ҆ѻ҆л̾лѣ , и҆ къ ѻ҆ѻливѣ , и҆ къ жена́ма беꙁако́нницама , ꙗ҆́коже сътвори́ти беꙁако́нїе . мꙋжи же правдиви сїи · и҆ ѿм̾стѧ́тъ и҆́ма ѿм̾щенїеⷨ любодѣискомъ , и҆ сꙋдомъ пролива́ю̑щих̾ кро́вь . ꙗ҆́ко любодѣ́ицы е҆ста и кро́вь въ рꙋкꙋ е҆ю · Се̑ гл҃тъ а҆дона́и г҃ь . приведи на конѣхъ наро́ды , да́ждь в нею мѧтежъ и҆ раꙁ̾грабренїе . и҆ раꙁбїи ка́менїем̾ в не́ю , ка́менїем̾ наро́дъскомъ , и҆ да и҆ꙁбодꙋтъ копїи свои́ми . сн҃ы и҆х̾ и дщери и҆ꙁбїютъ , и҆ до́мы и҆хъ пожегꙋтъ ѻ҆гнем̾ . и҆ въꙁ̾вращꙋ нечестїе ѿ ꙁемлѧ̀ , и҆ нака́жꙋтсѧ вс҄ѧ же́ны , и҆ не сътворѧ́тъ по нече́стїю еѧ̀ . и҆ дастьсѧ нече́стїе ва́ю на́ вы , и҆ вс҄и грѣхи кꙋми́ръ ва́шихъ прїимете . и҆ раꙁꙋмѣ́ете ꙗ҆́ко а҆ꙁъ гл҃ѧ , а҆дона́и г҃ь ·
Глⷡ‍҇а , к҃д · И бы́сть сло́во гн҃е къ мнѣ въ ѳ҃ е лѣто , въ мⷵць ѳ҃ , и҆ въ і҃ дн҃ь мⷵца , гл҃ѧ . сн҃е чл҃чь , в̾пиши себѣ и҆мѧ дн҃е сего , ѿ не́гоже нача̀ цр҃ь вавѵлоньскъ на і҆ерⷵли́ма , ѿ сего же дн҃е днⷵь · Рцы притчю къ домо́ви гнѣ́вающемꙋ , и҆ речеши к ни́мъ . с҄е гл҃етъ а҆дона́и г҃ь . навѣси коно́бъ на вѣси , и влїи во́нь во́дꙋ . и҆ въверѕи во́нь рас̾сѣченїе , вс҄е раче́нїе добро̀ , го́лень и҆ ра́ма ѻ҆брѣ́ꙁана ѿ ко́стїи ѡ и҆ꙁбра́нїѧ ѿ скота̀ пома́ꙁанаго . и҆ поⷣгнѣща́и ко́стьсми поⷣ нимъ · въꙁ̾врѣ і҆ и҆скипѣ , и҆ съврѣша ко́сти е҆го средѣ е҆го · Того ради с҄е гл҃етъ а҆дона́и г҃ь . ѠѼ граде кро́вныи коно́бе в нем̾же е҆сть ꙗ҆́дь  , и҆ ꙗ҆́дь не и҆ꙁы́иде и҆ꙁ него̀ , по ѹ́дом̾ е҆го и҆ꙁнесе , не падѐ на не́мъ прича́стїе · Ꙗ҆́ко кро́вь е҆го средѣ е҆го е҆сть , на глаⷣцѣ камы́цѣ ѹ҆чинⷯи ю҆̀ . не пролїѧхъ еѧ̀ на́ ꙁемлю , ꙗ҆́коже покры́ти ю҆̀ ꙁемле́ю . ꙗ҆́коже въꙁвести ꙗ҆́рость мою̀ на ню̀ , въ ѿм̾щенїе м̾стити да́хъ кро́вь е҆го , на глаⷣцѣ камыцѣ вчини́хъ ю҆̀ , ꙗ҆́коже не покры́ти еѧ̀ · Того ради с҄е гл҃тъ а҆дона́и г҃ь , ѠѼ люте граде кро́вныи . а҆́ꙁ же въꙁвели́чю главню̀ и҆ въꙁ̾гнѣщꙋ ѻ҆́гнь , ꙗ҆́ко да и҆стлѣ́ютъ мѧ́са и ѻ҆скꙋдꙋетъ ю҆ха , и҆ ко́сти и҆схнⷮꙋ . и҆ ста́нетъ на главнѧ́хъ е҆го то́щъ . раꙁ̾горѣсѧ ꙗ҆ко да и҆ꙁгори́тъ , и҆ распали́тсѧ і҆ и҆спрѧ́жетсѧ мѣ́дь е҆го . і и҆ста́етъ средѣ е҆го нечи́стота е҆го и҆ ѻ҆скꙋдѣ́етъ ꙗ҆́дь е҆го . да сѧ смириⷮ ꙗ҆́дь е҆го , и҆ не и҆ꙁы́идетъ и҆ꙁ него · Мно́гъ ꙗ҆́дь е҆го , и҆ срамитсѧ ꙗ҆́дь е҆го . в нечистотѣ твое̑и ѹ҆кропъ . понеⷤ‍ⷷ ѻ҆сквеⷬ‍҇навлѧ́шесѧ т҄ы . и҆ не ѻ҆чи́стисѧ ѿ неистоты свое́ѧ , и҆ не ѻ҆чи́стишисѧ посем̾ . до́ндеже наполню ꙗ҆́рость мою̀ въ тебѣ · А҆́ꙁъ г҃ь гл҃ах̾ , и҆ приспѣ́етъ и҆ сътворю̀ . и҆ не ѿлꙋчю , и҆ не пощажꙋ , и не ѹ҆молю́сѧ · По пꙋтем̾ твои̑м̾ , и҆ по помы́сломъ твои̑мъ сꙋжⷣꙋ тебѣ , гл҃етъ а҆дона́и г҃ь · Сего ради с҄е а҆ꙁъ сꙋжⷣꙋ тебѣ по помы́слоⷨ твои̑мъ , и по крове́мъ твои̑мъ сꙋжⷣꙋ тебѣ . и҆ нечисто и словꙋщїи вели́кїи на раꙁ̾гнѣ́ванїе · И҆ бы́сть сло́во гн҃е къ мнѣ гл҃ѧ , сн҃е чл҃чь , с҄е а҆ꙁъ въꙁемлю ѿ тебѐ помышленїѧ ѻ҆чїю твое́ю  , не въꙁрыда́еши н҄и въспла́чешисѧ , н҄и прїидꙋт̾ тебѣ сле́ꙁы . стени молча въꙁдыха́нїе же́лныхъ чре́слъ е҆сть · Да бꙋдⷮꙋ вла́си твоѝ сплетени на тебѣ , и҆ сапо́ѕи твоѝ на но́гахъ твои̑хъ . и҆ да не ѹ҆тѣшишисѧ ѹ҆стна́ми и҆хъ , и҆ хлѣба мꙋжеска да не и҆ꙁъѧ̑си · И҆ гл҃ахъ къ лю́демъ ꙁаѹ҆́тра , ꙗ҆коже ꙁаповѣ́да ми . и҆ ѹ́мре жена̀ моа вечеръ . и сътвориⷯ ꙁаѹ҆́тра ꙗ҆́коже повелѣ м҄и · И҆ рекоша къ мнѣ лю́дїе , не повѣси л҄и на́мъ чт҄о то̀ е҆сть е҆же т҄ы тво́риши . и҆ рекохъ к ни́мъ , сло́во гн҃е бы́сть ко мнѣ , гл҃ѧ , рцы къ до́мꙋ і҆и̑л҃евꙋ . с҄е а҆ꙁъ гл҃етъ а҆дона́и г҃ь . рцы̀ къ до́мꙋ і҆и̑л҃евꙋ , с҄е а҆ꙁъ ѻ҆скверна́влю ѻ҆сщ҃енїѧ моа , велича́нїѧ крѣпости ва́шеѧ , по́мыслы ѻ҆́чїю ва́шею , и҆ ꙗ҆́же щадѧⷮ дш҃а ва́ша . и҆ сн҃ы ва́ша и҆ дщерѧ ваша ꙗ҆́же ѻ҆ста́висте , мечеⷨ падꙋт̾ . и҆ сътво́рите ꙗ҆́коже а҆ꙁъ сътворихъ . ѿ ѹ́стъ и҆хъ да сѧ не ѹ҆тѣши́те . и хлѣ́ба мꙋж́еска да не ꙗ҆сте . и҆ вла́сы ва́ши на глава́хъ ва́шиⷯ , и҆ сапо́ѕи ва́ши на ногаⷯ вашиⷯ . да сѧ не бїете н҄и пла́чете , і҆ и҆ста́ете в непра́вда ва́шихъ . и҆ не ѹ҆тѣшите ко́ждо ва́съ бра́та свое̑го . и҆ бꙋдетъ ва́мъ е҆ꙁекїиль на дивленїе . посемꙋ̀ е҆ли́ко сътворихъ да сътво́рите , е҆гда приспѣ́ет̾ с҄е , и҆ раꙁꙋмѣе̑те ꙗ҆́ко а҆ꙁъ а҆дона́и г҃ь · И҆ т҄ы сн҃е чл҃чь , не точїю въ дн҃ь то́и е҆гда̀ въꙁемлю ѿ нихъ крѣ́пость и҆хъ , въꙁнесенїе хвалы и҆хъ по́мыслы ѻ҆́чїю и҆хъ , и҆ въꙁнесе́нїе дш҃а и҆хъ , сн҃ы и и҆ дщери и҆хъ . въ то́и дн҃ь прїидетъ ѹ҆целѣвыи к тебѣ , совѣстити тебѣ въ ѹ́ши . въ то́и дн҃ь ѿве́рꙁⷮꙋсѧ ѹ҆ста твоѧ̀ по ѹ҆целѣвшемꙋ , и҆ съгл҃е ши , и҆ не премол̾чиши ктомꙋ . и҆ бꙋ́деши и҆мъ на дивъ . и҆ ѹ҆вѣ́дѧт̾ ꙗ҆́ко а҆ꙁъ а҆дона́и г҃ь ·
Глⷡ‍҇а , к҃е · И бы́сть сло́во гн҃е къ мнѣ гл҃ѧ , сн҃е чл҃чь ѹ҆тверди лице свое на сн҃ы а҆м̾мо́нѧ , и прорцысѧ на́ нѧ . и҆ рече́ши сн҃омъ а҆̑м̾ мо́немъ , гл҃ѧ . слышите сло́во г҃а а҆до на́ѧ . с҄е гл҃етъ а҆дона́и г҃ь , е҆льмаж пора́довастесѧ до ст҃ыхъ , мои̑хъ , ꙗ҆́ко ѻ҆сквернавле́ на бы́ша , и҆ ѻ҆ ꙁемлѝ і҆и̑левѣ , ꙗ҆́ко поги́бе . и҆ ѻ҆ до мꙋ і҆ѹ́динѣ , ꙗ҆́ко ѿиде въ плѣне́нїе . того ради предамъ ваⷵ сн҃омъ кеде́млемъ в наслѣ́дїе , и҆ все лѧ́тсѧ въ грѣсѣ́хъ в̾ тебѣ , и҆ сътво́рѧтъ в̾ тебѣ села и҆хъ . тїи поꙗ̑дѧⷮ пло́ды твоѧ , и тїи и҆спїюⷮ бл҃готꙋ твою . и҆ дамъ граⷣ твои а҆м̾ мо́не паствѣ вельблюⷣстѣ , и҆ сн҃ы а҆м̾мо́нѧ на па́ствы ѻ҆́вча . и҆ раꙁꙋмѣ́ете ꙗ҆́ко а҆ꙁъ а҆дона́и г҃ь И҆́мже с҄е гл҃етъ г҃ь б҃ъ , поне́же въсплеска̀ рꙋко́ю свое̑ю , и҆ въстрепа ного́ю свое̑ю , и҆ порадовасѧ дш҃ею свое̑ю ѻ҆ ꙁемли і҆и̑л҃евѣ . того ради с҄е а҆ꙁъ прострꙋ рꙋ́кꙋ свою на́ тѧ . и҆ дамъ т҄ѧ въ раꙁграбле́нї странаⷨ . и҆ потреблю т҄ѧ ѿ людїи , и҆ погꙋблю т҄ѧ ѿ стра́нъ па́гꙋбою . и҆ ѹ҆вѣси ꙗ҆́ко а҆ꙁъ а҆до на́и г҃ь · Се̑ гл҃етъ а҆дона́и г҃ь , поне́же рече мо а́въ и҆ сїи̑ръ , се ꙗ҆́҆́коже всѧ страны до́мъ і҆и̑л҃евъ і҆ и҆ѹ́да . сего ради с҄е а҆ꙁъ расы́плю сꙋроваго моа́ва ѿ ра́тныⷯ е҆мꙋ , ѿ поⷣго́рїѧ е҆го и҆ꙁбрънꙋ ꙁе́млю до́мꙋ веѳїаси́моѳова , наⷣ и҆сто́чникоⷨ гра́да , по до́лгъ мо́рскаго вае̑̑лмо́на , и҆ карїе̑ѳе́ма , сн҃ы ке де́млѧ на сн҃ы а҆м̾мо́нѧ . да́хъ ѧ҆̀ в̾ наслѣ́дїе , и ѿда́м̾ ѧ҆̀ на в̾ꙁѧ́тїе , ꙗ҆́коже да не бꙋ́детъ па́ мѧти сн҃овъ а҆м̾мо́нь въ странаⷯ . и҆ в̾ моа́в же сътворю ѿме́стїе . и҆ ѹ҆вѣ́дѧтъ ꙗ҆́ко а҆ꙁъ г҃ь Се̑ гл҃етъ а҆дона́и г҃ь , поне́же сътвори и҆дꙋме́а е҆гда ѿм̾сти́ша ѿме́стїе въ гнѣ́вѣ в домꙋ̀ і҆ѹ́ динѣ , и҆ помни́ша ѕло́б̾ , и҆ ѿм̾стиша прѧ̀ ѡ нихъ . того ради с҄е гл҃етъ а҆дона́и г҃ь , прострꙋ рꙋ́кꙋ свою на и҆дꙋме́ю , и҆ потреблю с неѧ чл҃ки и҆ ско́тъ , и҆ поста́влю ю҆̀ пꙋстꙋ . и҆ ѿ ѳема́нъ , и҆ ѿ деда́нъ жено́ми мече́мъ падꙋтъ . и҆ да́мъ ѿм̾ще́нїе мое на и҆дꙋме́ю в рꙋцѣ людїи мои̑хъ і҆и̑л҃ѧ . и҆ сътво́рѧтъ въ и҆дꙋме́и по гнѣ́вꙋ мое̑мꙋ , и҆ по ꙗ҆́рости мое́и . и҆ ѹ҆вѣ́дѧтъ ѿмще́нїе мое , гл҃етъ а҆дона́и г҃ь · Се̑ гл҃етъ а҆дона́и г҃ь , поне́же сътвори́ша и҆ноплеме́нницы въ гнѣ́вѣ , и҆̑ въста́виша ѿмще́нїе порадова́ющесѧ в̾сею дш҃ею , ꙗ҆́коже расы́пати дш҃а по вра́ждѣ вѣ́чнеи . того ради с҄е гл҃етъ а҆дона́и г҃ь , се̑ а҆ꙁъ прострꙋ рꙋцѣ свои на и҆ноплеме́нники , и҆ потреблю кри́ты , и҆ погꙋблю про́чаѧ живꙋщаѧ подо́лгъ мо́рѧ . и҆ сътворю в нихъ ѿмще́нїе вели́ко , въ ѻ҆бличе́нїи ꙗ҆́рости мое̑ѧ . и҆ раꙁꙋмѣ́ютъ ꙗ҆́ко а҆ꙁъ а҆дона́и г҃ь , е҆гда̀ даⷨ ѿмще́нїе мое на́ нѧ ·
Глⷡ‍҇а , к҃ѕ · И бы́сте въ е҆ді́нона́десѧтое лѣто , первыи дн҃ь мⷵца . бы́сть сло́во гн҃е къ мнѣ гл҃ѧ . поне́же помы́сли тѷр̾ на і҆ерⷵлима , бл҃го съкрꙋшисѧ поги́бе . страны ѻ҆брати́шасѧ къ мнѣ , і҆ и҆спо́лнены ѻ҆пꙋстѣ · Того ради с҄е гл҃етъ а҆дона́и г҃ь . с҄е а҆ꙁъ на́ тѧ тѷре , и҆ приведꙋ на́ тѧ страны мно́ги . ꙗ҆́коже въсхо́дитъ мо́ре волна́ми свои̑ми . и҆ ѻ҆бы́идꙋтъ гра́ды твоѧ , и҆ раꙁорѧтъ сн҃ы твоѧ , и҆ раꙁвѣ́ю пра́хъ е҆го и҆ꙁ него , и҆ да́мъ ѧ҆̀ въ гла́докъ камы́къ . простира́ло мре́жамъ средѣ мо́рѧ , ꙗ҆́ко а҆ꙁъ гл҃аⷯ а҆дона́и г҃ь , и҆ бꙋ́детъ на плѣне́нїе странамъ . и҆ дще́ри е҆го ꙗ҆́же на́ поли мече́мъ ѹ҆бїе́ни бꙋ́дꙋтъ . и҆ ѹ҆вѣдѧтъ ꙗ҆́ко а҆ꙁъ г҃ь · Ꙗ҆́ко се гл҃етъ а҆дона́и г҃ь , с҄е а҆ꙁъ наведꙋ на́ тѧ тѷре навходоносо́ра цр҃ѧ вавѷло́ньска ѿ сѣ́вера , цр҃ь цр҃емъ е҆сть , на ко́нѣхъ и҆ съ ѻ҆рꙋж́їемъ , и҆ съ собо́ромъ ко́нническомъ стра́нъ мно́гъ ѕѣ́ло . дще́ри твоѧ на́ поли мече́мъ и҆ꙁбїюⷮ . и҆ приста́витъ на́ тѧ стра́жбꙋ , и҆ ѻ҆гради́тъ т҄ѧ . и҆ ѻ҆бры́етъ т҄ѧ ѻ҆бровомъ , и҆ съгради́тъ ѻ҆́крⷵтъ ѻ҆строги . и҆ ꙁаста́витъ съ ѻ҆рꙋж́їеⷨ , и҆ ко́пїѧ е҆го прѧ́мо тебѣ поста́виⷮ · Ꙁабра́ла твоѧ и҆ сꙋ́ны раꙁоритъ ѻ҆рꙋжїемъ свои̑мъ , мно́жествомъ ко́нь е҆го покры́етъ т҄ѧ пра́хъ и҆хъ . и҆ ѿ и҆рꙁа́нїѧ ко́нь е҆го , и ѿ колесни́цъ ѻ҆рꙋж́їѧ е҆го , потрѧⷮсꙋсѧ гра́ди твои . въсходѧ́щꙋ е҆мꙋ въ врата твоа , а҆ки въсходѧ́щꙋ въ градъ с по́лѧ . слѣдоⷨ ко́нь е҆го попере́тъ всѧ сте́гны твоѧ . лю́ди твоѧ мече́мъ и҆̑с̾сѣче́тъ , и҆ бы́тїе крѣ́пости твое̑ѧ на ꙁемли поврьжетъ . и҆ плѣни́тъ си́лꙋ твою , и҆ по́иметъ и҆мѣ́нїѧ твоѧ . и҆ расы́плетъ ꙁабра́ла твоѧ , и҆ до́мы твоа похо́тныѧ расы́плетъ . и҆ дре́во твое и҆ ка́менїе твое и҆ пе́рсть твою , средѣ мо́рѧ въвержетъ . и҆ раꙁоритъ мно́жество свирецъ твои̑хъ , и҆ глаⷵ пѣсни́вецъ не ѹ҆слы́шитсѧ ктомꙋ . и҆ да́мъ т҄ѧ въ камы́къ гла́док̾ . простира́ло мре́жное бꙋдеши . не съгради́шисѧ ксемꙋ . ꙗ҆́ко а҆ꙁъ гл҃ахъ , гл҃етъ а҆дона́и г҃ь · Ꙗ҆́ко с҄е гл҃етъ а҆дона́и г҃ь тѷрꙋ , не ѿ гла́са ли ѹ҆бо паде́нїѧ твое̑го , е҆гда̀ въстена́ша ꙗ҆ꙁве́нїи твои , е҆гда̀ и҆с̾сѣко́ша ѧ҆̀ средѣ тебѐ . потрѧсꙋтсѧ ѻ҆́строви , и҆ съни́дꙋтъ съ прⷵтлъ свои̑хъ вс҄и кн҃ѕи стра́нъ мо́рскихъ . и҆ свергꙋтъ вѣнца съ гла́въ свои̑хъ , и҆ ри́ꙁы своѧ и҆ꙁмечта́ныѧ съвлекꙋтъ съ себе , ѹ҆жасе́нїемъ ѹ҆жаснꙋтсѧ . на ꙁеⷨли сѧдꙋтъ и҆ ѹ҆боѧ́тсѧ поги́бели иⷯ , и҆ постенꙋтъ ѻ҆ тебѣ · Ꙗ҆́ко и҆ плаⷱ‍҇ ѻ҆ тебѣ прїимꙋтъ , гл҃юще . ка́ко поги́бе и҆ расы́пасѧ ѿ мо́рѧ гра́де хвали́мыи , бы́выи си́ленъ на́ мори съ живꙋщими твои̑ми . и҆же да́сть страⷯⷯ свои всѣмъ живꙋщимъ в неⷨ . и҆ ѹ҆боѧ́тсѧ вс҄и ѻ҆́строви в мо́ри ѿ власти е҆го · Ꙗ҆́ко с҄е гл҃етъ а҆дона́и г҃ь . е҆гда̀ да́мъ т҄ѧ гра́дъ ѻ҆пꙋстѣв̾шъ , ꙗ҆́ко гра́ды не вселе́ны николи́же . вънегда въꙁведꙋ на́ тѧ бе́ꙁднꙋ , и҆ покры́етъ т҄ѧ вода̀ мно́га . и҆ сведꙋ т҄ѧ къ слаꙁѧ́щимъ въ про́пасть к лю́деⷨ вѣ́ка . и҆ вселю т҄ѧ въ глꙋби́нахъ ꙁемныхъ , ꙗ҆́ко пꙋсты́ню вѣ́чнꙋю съ слаꙁѧ́щими въ про́пасть . ꙗ҆́ко да сѧ не всели́ши , ни въста́неши на́ ꙁемлю живота̀ · На па́гꙋбꙋ т҄ѧ ѿда́мъ , и҆ не бꙋдеши ктомꙋ . и҆̑ въꙁы́щешисѧ , и҆ не ѻ҆брѧ́щешисѧ въ вѣ́къ , гл҃етъ а҆дона́и г҃ь ·
Глⷡ‍҇а , к҃ꙁ · И бы́сть сло́во гн҃е къ мнѣ гл҃ѧ , и҆ т҄ы сн҃е чл҃чь воꙁмѝ на тѷръ пла́чь . и҆ рече́ши тѷрꙋ вселе́нномꙋ в мо́рстⷨѣ вхо́дѣ , то́ржищꙋ людїи ѿ ѻ҆́стровъ мно́гъ · Се̑ гл҃етъ а҆дона́и г҃ь тѷрꙋ , т҄ы рече , ꙗ҆́ко а҆ꙁъ саⷨ въꙁложи́хъ на́ сѧ свою добротꙋ , въ срⷣцы мо́рстемъ вее̑лли́м̾мꙋ · Сн҃ве твои въꙁложи́ша на́ тѧ добротꙋ ѿ сани́ра , и҆стесасѧ тебѣ по тоⷩ‍҇кꙋ ѿ до́скъ кипари́сенъ . ѿ дꙋбра́вы в̾ꙁѧ́ша сътвори́ти тебѣ слемена е҆ло́ва , ѿ васанити́ды сътвори́ша весла твоѧ · ѻ҆сщ҃енїѧ твоѧ ѿ сло́на , до́мы дща́ны ѿ ѻ҆́стровъ хети́мль · Чрьвлени́ца съ мечтанїеⷨ , ѿ е҆гѷпта бы́сть тебѣ постели , ꙗ҆́ко въꙁложи́ти тебѣ сла́вꙋ . и҆ ѻ҆блещи т҄ѧ въ червлени́цꙋ . и҆ въ багрѧни́цꙋ ѿ ѻ҆́стровъ . е҆ла́да же бы́сть ѻ҆де́жⷣа твоѧ · И҆ кн҃ѕи твои живꙋщеи в сидо́нѣ , и҆ въ а҆ра́дѣ бы́ша весльницы твои · Премꙋдрїи твои тѷре и҆же бѣша в̾ тебѣ , сїи корм̾чїи твои . ста́рцы кни́жнїи , и҆ премꙋдрїи и҆хъ и҆же бы́ша в̾ тебѣ , тїи ѹ҆крѣплѧхꙋ совѣтъ твои · И҆ всѝ корабли моръстїи , и҆ весльницы и҆хъ бы́ша въ тебѣ , премѣнѧ́юще смѣше́нїю твое̑мꙋ , и҆ бы́ша въ тебѣ къ ꙁа́ходоⷨ ꙁахоⷣ‍ꙵ · Персе , и҆ хевꙋе̑съ , и҆ лиди , бѣша в силѣ твое́и . мꙋж́и до́блїи  , и҆же щи́ти и҆ шле́мы повѣсиша в̾ тебѣ , сїи да́ша сла́вꙋ твою . сн҃ве а҆радїѻ́ньстїи , и҆ си́ла твоа на ꙁабра́лⷯѣ ѻ҆́крⷵтъ бы́ша . н҄о и҆ миди в сꙋнѣхъ твои̑хъ бы́ша стра́жїе , тꙋ́лы своа ѻ҆бѣсиша на ꙁабра́лѣхъ твои̑хъ ѻ҆́крⷵтъ . сїи съверши́ша твою добротꙋ · Кархидо́нѧне кꙋпцы твои , ѿ мно́жества си́лы твое̑ѧ , сре́бро , и҆ ꙁла́то , и҆̑ мѣдь , и҆ желѣ́ꙁо , и҆ чистое ѻ҆лово , и҆ свинеⷰ‍҇ , да́ша кꙋплю твою · Є҆ла́да вс҄ѧ , и҆ бли́жнїи твои продаа́хꙋ в̾ тебѣ дш҃а чл҃ча . и҆ съсꙋды мѣдѧны да́ша кꙋ́плю твою . ѿ до́мꙋ ѳор̾го́мова , конѧ , и҆ ко́нники , и҆ мща́та , да́ша кꙋ́плю твою · Сн҃ве родїѻ́ньстїи кꙋпцы твои , ѿ ѻ҆́строⷡ‍҇ ѹ҆мно́жиша кꙋ́плю твою , и҆ роги и҆ ꙁꙋ́бы сло́новы . и҆ в̾води́мымъ въꙁдаа́ше м̾ꙁды твоѧ чл҃ки кꙋ́пль твоиⷯ ѿ мно́жества примѣ́ска твое̑го · Вонѧ , і҆ багрѧни́ца , і҆ и҆ꙁмечта́наа , и синѧтꙋ , ѿ ѳарсиⷵ , и҆ рамота , и҆ хота да́ша кꙋ́плю твою · И҆ѹ́да и҆ сн҃ве і҆и ̑ л҃еви , сїи кꙋпцы твои продаѧ́нїемъ пшени́ца , и҆ вонѧ ли́ць , касїю же , и҆ рочныи меⷣ , ма́сла , и҆ точеница , да́ша примѣсникꙋ твое̑мꙋ · Дамаскъ кꙋплѧ твоѧ въ мно́жествѣ дѣлеⷵ твои̑хъ , ѿ мно́жества си́лы твое̑ѧ в̾сеѧ · Вино бл҃го ѿ хел̾вона , и҆ во́лнꙋ блеща́щꙋсѧ ѿ миди́та . и҆ вино деданїи , і҆ и҆ѻ҆а́ннїи , и҆ меѻ҆ꙁеⷧ‍҇  · ѿ а҆сѷръ , желѣ́ꙁо съдѣла́но , и҆ колеса̀ въ примѣсницѣхъ твои̑хъ сꙋть . деда́нъ кꙋпцы твои съ ско́томъ и҆ꙁбра́нномъ , въ ѻ҆рꙋж́їи же а҆равїа , и҆ вс҄и кн҃ѕи кида́рстїи , сїи кꙋпцы рꙋко́ю твое̑ю . веⷧ‍҇блю́ды , и҆ ѻ́вны и҆ а́гньца , в̾ тебѣ продадѧⷮ , и҆ми́же кꙋпъ тво́рѧтъ · Кꙋпцы сава , и҆ рег̾ма , и҆ хꙋсїи , кꙋпцы твои , съ ро́чными сла́стьми , и҆ с ка́менїемъ драгимъ и҆же и҆ ꙁла́то да́ша кꙋплѧ тебѣ · Хар̾ра́нъ , хал̾ла́нъ , и҆ деда́нъ , сїи кꙋпцы твои сава , и҆ а҆с̾сѵ́ръ , и҆ хармаⷩ‍҇ кꙋпцы твои . приносѧ́ще кꙋплю в̾ махали́мъ , и҆ въ галимъ , червлени́ца , і҆ и҆ꙁмечта́нїе , і҆ и҆мѣ́нїа и҆ꙁбра́ннаѧ въ магоꙁои̑съ . сложена свѧꙁа́н̾на ѹ҆́жи . и҆ въ кипари́снѣхъ кораблихъ въ тѣхъ кꙋ́плѧ твоѧ · Корабли кархидон̾сти кꙋпцы твои , въ мно́жествѣ смѣсникъ твоиⷯ · И҆ насыти́сѧ и҆ ѻ҆тѧжча ѕѣ́ло въ средахъ морскаⷯ . въ водѣ мно́ѕѣ плавлѧ́хꙋ т҄ѧ весльницы твои · Вѣтрь ю҆́жныи съкрꙋши т҄ѧ в̾ срⷣцы морстеⷨ . да си́лы твоѧ и҆ смѣсникъ твои̑х̾ , и҆ весльницы твои , и҆ кор̾мницы твои , и҆ смѣсницы твои  . и҆ вс҄и мꙋж́и твои до́блїи в̾ тебѣ , и҆ ве́сь со́нмъ твои , падꙋтъ средѣ тебе въ срⷣцы мор̾стеⷨ · Въ дн҃ь паде́нїѧ твое̑го ѿ гла́са кричавы твое̑ѧ , кор̾мницы твои стра́хомъ ѹ҆боѧ́тсѧ , и҆ постꙋпѧтъ ѿ кора́бль свои̑хъ вс҄и весльницы твои . и҆ присаⷣницы , и҆ пловцы мор̾стїи на ꙁемли падꙋтъ . і҆ и҆ꙁмѣнѧтъ глаⷵ свои ѻ҆ тебѣ . и҆ въскричатъ ѻ҆ тебѣ го́рце , и҆ въспла́чꙋт̾ . и҆ въсы́плютъ персть на главы своѧ  , и҆ ѻ҆плѣши́вѣютъ плѣшїю по тебѣ , и҆ ѻ҆блекⷮꙋсѧ въ врѣтище . и҆ въспла́чютсѧ по тебѣ го́ркою дш҃ею , пла́чь го́рекъ во́ꙁмꙋтъ по тебѣ . и҆ во́ꙁмꙋтъ по тебѣ сн҃ове и҆хъ пла́чь , пла́канїе тебѣ . кт҄о ꙗ҆́ко тѷръ ѹ҆молкїи средѣ мо́рѧ , вели́кꙋ нѣ́кꙋю ѻ҆брѣте мꙁдꙋ ѿ мо́рѧ · Напо́лни страны ѿ мно́жества твое̑го , и҆ ѿ смѣсникъ твои̑хъ ѻ҆богати вс҄ѧ цр҃ѧ ꙁе́мныа . нн҃ѣ же съкрꙋши́лсѧ е҆си въ мо́ри въ глꙋбинаⷯ воⷣныхъ . смѣсницы твои и҆ весь со́нмъ твои средѣ тебе паде , и҆ вс҄и весльницы твои . вси же живꙋщеи въ ѻ҆́стровѣхъ ѹ҆ны́ли бꙋдⷮꙋ по тебѣ . и҆ цр҃їе и҆хъ ѹ҆жастїю ѹ҆жаснꙋтсѧ , и҆ пременѧтъ лице и҆хъ . кꙋпцы ѿ стра́нъ въꙁⷣви́жꙋтъ по тебѣ . въ поги́бели бы́сть , и҆ ксемꙋ не бꙋ́деши въ вѣ́ки ·
Глⷡ‍҇а , к҃и · И бы́сть сло́во гн҃е ко мнѣ гл҃ѧ , и҆ т҄ы сн҃е чл҃чь , рцы кн҃ѕю тѷрскꙋ , с҄е гл҃етъ адона́и г҃ь . понеже въꙁнесе́сѧ срⷣце твое , и҆ ре́клъ е҆си , а҆ꙁъ е҆смь б҃ъ , в село бж҃їе вселиⷯсѧ в̾ срⷣце мо́рско . тыⷤ‍ⷷ чл҃къ е҆си а҆ не б҃ъ , и҆ положи срⷣце свое ꙗ҆ко срⷣце бж҃їе · Є҆да премꙋ́дрѣи т҄ы е҆си дани́ла . премⷣꙋрїи не сꙋть тебѐ накаꙁа́ли · дѣи ли хи́тростїю свое̑ю , и҆ли смы́слоⷨ свои̑мъ сътвориⷧ‍҇ е҆си себѣ си́лы , и҆ притѧжа сребро и҆ ꙁла́то в̾ домохъ свои̑хъ . и҆ли въ гра́дѣ твое̑мъ хи́трость , кꙋплею свое̑ю ѹ҆мно́жи си́лою свое̑ю , и҆ въꙁнесе́сѧ срⷣце твое в си́лѣ твое́и · Того ради с҄е гл҃етъ а҆дона́и г҃ь , е҆льмаже даде срⷣце свое ꙗ҆́҆́ко срⷣце бж҃їе . в̾ того мѣсто с҄е а҆ꙁъ наведꙋ на́ тѧ чюжⷣа расыпа́телѧ ѿ стра́нъ . і҆ и҆ꙁмъкнꙋтъ меча и҆хъ на́ тѧ , и҆ на добротꙋ хи́трости твое̑ѧ . и҆ постелютъ добротꙋ твою в̾̾ погꙋбле́нїе , и҆ сведꙋтъ т҄ѧ , и҆ ѹ҆мреши смр҃тїю ꙗ҆ꙁвенъ въ срⷣцы мо́рстѣ . е҆да рече́ши гл҃ѧ , преⷣ ѹ҆бива́ющими т҄ѧ , б҃ъ е҆смь . т҄ы бо чл҃къ е҆си а҆ не б҃ъ , въ рꙋцѣ б҄о ѹ҆бива́ющиⷯ т҄ѧ смр҃тьми . в рꙋ́кꙋ неѻ҆брѣ́ꙁаныхъ ѹ҆́мреши , в рꙋ́кꙋ чюжⷣихъ . ꙗ҆́ко аⷥ реко́хъ , гл҃еⷮ а҆дона́и г҃ь · И҆ бы́сть сло́во гн҃е къ мнѣ гл҃ѧ . сн҃е чл҃чь , вꙁе́мъ пла́чь ѻ҆ кн҃ѕи тѷрстѣ , и҆ рцы е҆мꙋ . се г҃леⷮ а҆дона́и г҃ь . т҄ы е҆си ꙁна́менїе сличе́нїѧ , и҆спо́лнъ премꙋ́дрости , и҆ вѣнецъ доброты . и҆ в̾ пищи раѧ бога́тество е҆го бы́сть . т҄ы всѧ́къ ка́мень драгїи навѧꙁа́лъ с҄и е҆си . сардїѻ́нъ , пан̾ꙁїѻ́нъ , ꙁмара́гдонъ , и҆ а҆кин̾ѳонъ , а҆н̾фра́ѯъ , сап̾фирон̾ , и҆ а҆спиⷩ‍҇ , и҆ сребро , и҆ ꙁла́то , и҆ лигѷрїѻнъ , и҆ хаа̑ти́нъ , и҆ а҆метисоⷩ‍҇ , и҆ ꙁла́тыи камы́къ верилїѻ́нъ , и҆ но́г̾тъ . и҆ ꙁла́та напо́лнихъ до́мы твоѧ и҆ жи́тница твоѧ  , ѿ негоже дн҃е съгради́сѧ · Сыи херꙋви́мъ ѹ҆чиниⷯ т҄ѧ в горѣ ст҃ѣи бж҃їи быⷵ т҄ы , средѣ ка́мень ѻ҆́гненъ · И҆ бы́сть непоро́ченъ т҄ы въ дн҃ехъ свои̑х̾ , ѿ негоже дн҃е съгради́сѧ т҄ы , до́ндеже ѻ҆брѣто́шасѧ непра́вды твоѧ в̾ тебѣ . ѿ мно́жества кꙋ́плѧ твое̑ѧ , напо́лни до́мы своѧ беꙁако́нїѧ . и҆ съгрѣши , и҆ ꙗ҆́ꙁвенъ бы́сть ѿ горы бж҃їѧ сведе т҄ѧ херꙋвимъ ѻ҆сѣнѧ́ѧ́й , ѿ среди камы́къ ѻ҆́҆́гненъ · Въꙁнесе́сѧ срⷣце твое доброты̀ ради твое́ѧ , и҆стлѣ хитрость твоѧ̀ съ доброто́ю твое́ю . мно́жества раⷣ‍ꙵ грѣха твое̑го на́ ꙁемлю повръгохъ т҄ѧ , преⷣ цр҃и даⷯ т҄ѧ ѻ҆бличи́ти · Мно́жества ради беꙁако́нїи твоиⷯ , и҆ непра́вдъ ради кꙋпль твоиⷯ , ѻ҆сквеⷬ‍҇ни сщ҃енїе твое · И҆ и҆ꙁведꙋ ѻ҆́гнь ѿ среды тебе . вс҄и в҄ы ѻ҆́гнь раждига́ете , и҆ въꙁмага́ете пла́мы . пои̑дѣте по свѣтꙋ ѻ҆гнѧ̀ ва́шего , и҆ по пла́мени и҆же ражⷣегосте . и҆ дамъ т҄ѧ въ прахъ на ꙁемлѝ  , преⷣ всѣми ви́дѧщими т҄ѧ · И҆ вс҄и ви́дѧщеи тебѐ въ странахъ ѹ҆ныли бꙋдꙋтъ по тебѣ , па́гꙋба ѹ҆чине́нъ е҆си и҆ не бꙋдеши въ вѣкъ · И҆ бы́сть сло́во гн҃е къ мнѣ гл҃ѧ . сн҃е чл҃чь , ѹ҆тверди лицѐ свое на сидо́на , и҆ прорцы ѻ҆ немъ , и҆ рцы̀ . с҄е гл҃етъ а҆дона́и г҃ь , с҄е а҆ꙁъ на́ тѧ сидо́не . и҆ просла́влюсѧ въ тебѣ . и҆ раꙁꙋмѣе́ши ꙗ҆́ко а҆ꙁъ е҆смь г҃ь . е҆гда̀ сътворю въ тебѣ рас̾сꙋжⷣенїѧ , и҆ ѻ҆сщ҃ꙋсѧ въ тебѣ . и҆ пꙋщꙋ на́ тѧ смр҃ть , и҆ кро́вь въ страна́хъ твоиⷯ · и҆ падꙋт̾ ꙗ҆́ꙁвенїи средѣ тебе мечеⷨ , в̾ тебѣ и҆ ѻ́крⷵтъ тебе . и҆ ѹ҆вѣ́дѧт̾ ꙗ҆ко а҆ꙁъ г҃ь · И҆ не бꙋ́детъ ктомꙋ̀ до́мꙋ і҆и̑л҃евꙋ на боде́нїе го́р̾ко , и҆ тернъ бо́лѣꙁни ѿ всѣхъ ѻ҆́крⷵтъныхъ е҆мꙋ нечествова́вшаѧ и҆хъ . и҆ раꙁꙋмѣ́ютъ ꙗ҆́ко а҆ꙁъ е҆смь а҆дона́и г҃ь . Се гл҃етъ а҆дона́и г҃ь , съберꙋ до́мъ і҆и̑л҃евъ ѿ странъ , и҆дѣже расыпа́шасѧ та́мо . и҆ ѻ҆сщ҃ꙋсѧ в нихъ преⷣ люⷣми и҆ страна́ми . и҆ вселѧ́тсѧ на́ ꙁемли свое́и , ю҆́же дахъ рабꙋ̀ свое̑мꙋ і҆а́ковꙋ . и҆ вселѧ́тсѧ с надежⷣею , и҆ сътворѧтъ до́мы , и҆ насадѧ́тъ винограды . и҆ вселѧⷮсѧ на не́и с надежⷣею . е҆гда̀ сътворю сꙋдъ въ всⷯѣ , и҆же ѹ҆кори́ша ѧ҆̀ ѻ҆́крⷵтънїи иⷯ . и҆ раꙁꙋмѣюⷮ ꙗ҆́ко а҆ꙁъ г҃ь б҃ъ и҆хъ , и҆ б҃ъ ѿць иⷯ · ҃
Глⷡ‍҇а , к҃ѳ · Въ в҃і лѣто , и҆ въ в҃і мⷵць , во пр́ьвыи дн҃ь мⷵца . Бы́сть сло́во гн҃е къ мнѣ гл҃ѧ . сн҃е чл҃чь , ѹ҆тверди лице своѐ на фараѻ́на цр҃ѧ е҆гѷпетъска , и҆ прорцы на́нь , и҆ на е҆гѷпетъ ве́сь гл҃и , и҆ рц̑ы . с҄е гл҃еⷮ а҆дона́и г҃ь , с҄е а҆ꙁъ наведꙋ на́ тѧ фараѻ́не цр҃ю е҆гѷпеⷮскїи ѕмїю вели́кїи , сѣдѧ́щїи средѣ рѣ́къ  , и҆ гл҃еши моѧ сꙋть рѣ́ки , а҆ꙁ̾ же ѧ҆̀ сътвориⷯ · А҆́ꙁъ б҄о дамъ ѹ҆ꙁдꙋ в че́люсти твоѝ и прилѣплю ры́бы рѣчныѧ кры́лꙋ твое̑ю . і҆ и҆ꙁведꙋ т҄ѧ ѿ среды рѣки твое́а и҆ чешꙋѧ́хъ твои̑хъ прильпнꙋтъ . и҆ ѿвръгꙋ т҄ѧ въ пꙋсты́ню , и҆ всѧ̀ ры́бы рѣки твое́ѧ . и҆ поражꙋ т҄ѧ въско́ре на лицы по́лю паде́ши . и҆ не събере́шисѧ , и҆ не ѻ҆гради́шисѧ . ѕвѣремъ ꙁе́мнымъ и҆ пти́цамъ нбⷵныⷨ да́хъ т҄ѧ въ ꙗ҆де́нїе . и҆ ѹ҆вѣ́дѧтъ вс҄и живꙋщїи въ е҆гѷптѣ , ꙗ҆́҆́ко а҆́ꙁъ е҆смь г҃ь . ꙁане бы́сть жеꙁлъ тростѧн̾ до́мови і҆и̑л҃евꙋ . е҆гда сѧ ꙗ҆́ша по тѧ̀ рꙋка́ма свои́ма , и҆ съкрꙋшишⷶсѧ , и҆ е҆гда̀ плеснꙋ̀ ѻ҆ ниⷯ всѧ́ка рꙋка̀ . и҆ е҆гда̀ почи́ша ѹ҆ тебе сътресѧ . и҆ сломи и҆хъ вс҄ѧ чресла · Того ра́ди с҄е гл҃етъ а҆дона́и г҃ь . с҄е а҆́ꙁъ наведꙋ̀ на́ тѧ ме́чь , и҆ погꙋблю чл҃кы ѿ тебѐ и҆ скотъ . и҆ бꙋ́детъ ꙁемлѧ̀ е҆гѷпет̾ска въ погибель , и҆ въ ѻ҆пꙋстѣнїе . и҆ раꙁꙋмѣ́ютъ ꙗ҆́ко а҆ꙁъ е҆смь г҃ь · Поне́же гл҃аше , ꙗ҆́ко рѣки моа сꙋть , и҆ а́ꙁъ сътворихъ ѧ҆̀ . того ра́ди с҄е а҆ꙁъ наведꙋ на тѧ мечь , и҆ на всѧ̀ рѣки твоѧ . и҆ дамъ ꙁемлю е҆гѷпет̾скꙋ въ ѻ҆пꙋстѣнїе , мечь и҆ погибель ѿ магдола и҆ съи̑ни́съ , даже и҆ до предѣлъ мꙋ́риньскъ · Не прои̑детъ в не́и нога̀ чл҃ча , н҄и нога̀ скотїѧ не постꙋпитъ по не́и , и҆ не вселѧтсѧ м҃ лѣтъ . и҆ дамъ ꙁе́млю е҆го въ пагꙋбꙋ средѣ ꙁемлѝ ѻ҆пꙋщеныѧ , и҆ гради и҆хъ средѣ граⷣ ѻ҆пꙋстѣвшь , бꙋдꙋтъ неꙗ̑влени четыредесѧ́тъ лѣтъ . и҆ рас̾сѣ́ю е҆гѷпта въ странаⷯ , и҆ раꙁбѣю ѧ҆̀ въ ꙁе́млѧх̾ · Се̑ гл҃етъ а҆дона́и г҃ь , по четырьдесѧ́тихъ лѣтехъ , съберꙋ е҆гѷптѧны ѿ страⷩ‍҇ , и҆дѣже ѧ бѣхъ расы́палъ та́мо . и҆ въꙁ̾вращꙋ плѣн̾ники е҆̑гѷпет̾ски , и҆ вселю ѧ̀ въ ꙁе́млю фатꙋри́съ , въ ꙁемлю ѿню́дꙋже поѧ́шасѧ · И҆ бꙋдетъ вла́сть смирен̾на , тꙋ , па́че всѣхъ вла́стеи . и҆ бꙋдеⷮ смирен̾на , ꙗ҆коже не въꙁнестисѧ ктомꙋ̀ на страны . и҆ ма́лы ѧ҆̀ сътворю , ꙗ҆коже не быти и҆мъ множа́ишимъ въ страна́хъ · И҆ не бꙋдетъ ктомꙋ до́мꙋ і҆и̑л҃евꙋ в̾ наде́ждꙋ , въспомина́юще беꙁако́нїе , ꙗ҆́коⷤ‍ⷷ въслѣди́ти по ниⷯ . и҆ раꙁꙋмѣ́ютъ ꙗ҆ко а҆ꙁъ г҃ь · И҆ бы́сть в сеⷣмое междꙋ десѧтма лѣтома , въ е҆ді́нъ дн҃ь мⷵца прьваго . бы́сть сло́во гн҃е къ мнѣ гл҃ѧ , сн҃е чл҃чь , нав̾ходоносо́ръ цр҃ь вавѷлон̾скь , поработи си́лꙋ свою работою вели́кою на тѷра . всѧ́ка глава̀ плѣшива , и҆ всѧко рамо на́го . и м̾ꙁда не бы́сть е҆мꙋ , н҄и силе е҆го на тѷра работы ра́ди , е҆ю́же порабо́тисѧ на́нь · Того ра́ди с҄е гл҃еⷮ а҆дона́и г҃ь . с҄е а҆ꙁъ да́ю навходоносо́рꙋ цр҃ю вавѷлоньскꙋ , ꙁе́млю е҆гѷпет̾скꙋ , и҆ по́иметъ мно́жество еѧ̀ , и҆ плѣнитъ плѣненїе еѧ̀ , и҆ повою́ютъ се́ла еѧ̀ . и҆ бꙋдетъ м̾ꙁда си́ле е҆го , ꙁа слꙋж̾бꙋ е҆го ю́же послꙋжи на тѷ̏ра . и҆ дах̾ е҆мꙋ ꙁе́млю е҆гѷпеⷮскꙋ , ꙁане же колико съдѣла̀ · Се гл҃етъ а҆дона́и г҃ь . въ то́и дн҃ь въꙁы́идетъ рогъ всемꙋ до́мꙋ і҆и̑л҃евꙋ , и҆ тебѣ да́мъ ѹ҆ста̀ ѿвръста средѣ и҆хъ . и҆ ѹ҆вѣдѧтъ ꙗ҆́ко а҆ꙁъ г҃ь ·
Глⷡ‍҇а , л҃ · И бы́сть сло́во гн҃е къ мнѣ гл҃ѧ , сн҃е чл҃чь , проповѣждь . и҆ рцы̀ с҄е гл҃етъ а҆дона́и г҃ь . въꙁрыда́ите , ѠѼле ѠѼле дн҃ь , ꙗ҆́ко бли́ꙁъ дн҃ь гн҃ь , и҆ приближа́етсѧ дн҃ь ѻ҆́блака , и҆ времѧ стра́ньско бꙋдетъ · И҆ прїидетъ мечъ на е҆гѷптѧны , и҆ бꙋдеⷮ мѧтежъ въ мꙋрѣхъ . и҆ падꙋтъ ꙗ҆́ꙁвенїи въ е҆гѷптѣ , и҆ по́иметсѧ мно́жество и҆хъ , и҆ падꙋтсѧ ѻ҆снова́нїѧ е҆го . и҆ расыплютсѧ прьсе , и кри́тѧне , и҆ ливлѧ́не , и҆ мꙋри , и҆ лидѧ́не , и҆ вс҄ѧ а҆равїѧ , и҆ вс҄и примѣсницы и҆ сн҃ове и҆же ѿ ꙁавѣта мое̑го , в̾ немъ мечемъ падꙋтъ с ни́мъ · Се гл҃еⷮ г҃ь , и҆ падⷮꙋсѧ поⷣпира́ющеи е҆гѷпта . и҆̑ сни́детъ ѹ҆кори́ꙁна е҆го до магдо́ла и҆ до сои̑ниⷵ , мече́мъ падꙋтъ в нем̾ , гл҃ет̾ а҆дона́и г҃ь . и҆ ѻ҆пꙋстѣюⷮ средѣ стра́нъ поги́бшь , и҆ гради иⷯ средѣ гра́дъ ѻ҆пꙋстѣвше бꙋдꙋтъ . и҆ раꙁꙋмѣютъ ꙗ҆́ко а҆ꙁъ г҃ь . е҆гда̀ дамъ ѻ҆́гнь на е҆гѷпетъ , и҆ съкрꙋшатсѧ вс҄и помага́ющеи е҆мꙋ · Въ то́и дн҃ь прїидꙋтъ а҆гг҃ли ѿ лица̀ мое̑го в̾ сеиⷨ , т̾ща́щесѧ погꙋбити наде́ждꙋ мꙋр̾ски ꙁемлѝ . и҆ бꙋдетъ иⷨ мѧтежъ въ дн҃ь е҆гѷпет̾скь , ꙗ҆ко с҄е приспѣ · Се гл҃етъ а҆дона́и г҃ь , и҆ погꙋблю мно́жество е҆гѷпет̾ско , рꙋкою навходоносоровою цр҃ѧ вавѷлон̾ска , и҆ люⷣми е҆го с ни́мъ . расыпа́теле ѿ стран̾ по́слани погꙋбити ꙁе́млю , і҆ и҆ꙁмъкнⷮꙋ вс҄и меча̀ своа на е҆гѷпта , и҆ напо́лниⷮсѧ ꙁемлѧ̀ ꙗ҆́ꙁвеныхъ . и҆ дамъ рѣки и҆хъ въ ѻ҆пꙋстѣнїе , и҆ ѿдаⷨ ꙁе́млю в рꙋцѣ ѕлы́хъ , и҆ погꙋблю ꙁе́млю и҆ конца еѧ̀ въ рꙋкꙋ чюждихъ , а҆ꙁъ г҃ь гл҃ахъ · Ꙗ҆ко с҄е гл҃етъ а҆дона́и г҃ь , погꙋблю ѻ҆гнꙋшенїѧ с мем̾ѳи́съ , и҆ старѣишины съ ꙁемлѧ̀ е҆гѷпет̾ски и҆ не бꙋ́дꙋтъ ктомꙋ и҆ да́мъ страⷯ въ ꙁемли е҆гѷпет̾стѣи . и҆ погꙋблю̀ ꙁе́млю патор̾скꙋ · и҆ да́мъ ѻ҆́гнь на тани́нъ . и҆ сътворю̀ ѿмщенїе в̾ диѻ҆сѣ гра́дѣ . и҆ раꙁлїю крѣ́пость свою̀ на саи́нъ , крѣпость е҆гѷпет̾скꙋ . и҆ погꙋблю мно́жество мем̾ѳово . и҆ даⷨ ѻ҆́гнь на е҆гѷпта . и҆ мѧте́жемъ воꙁ̾мѧтетсѧ саи̑съ . и҆ въ диѻ́́съ граⷣ бꙋдет̾ расѣли́на , и҆ раꙁлѣюⷮсѧ во́ды . ю҆́ноша солньча гра́да , и҆ вꙋвастава мечемъ падꙋтъ , и҆ же́ны въ плѣне́нїи падꙋт̾ . и҆ въ тафнесъ посꙋмрачитсѧ дн҃ь . е҆гда̀ съкрꙋшатъ т҄ꙋ хорꙋгви е҆гѷпет̾ски , и҆ поги́бнетъ т҄ꙋ ѹ҆кори́ꙁна крѣпости е҆го . тогоⷤ‍ⷷ покры́етъ ѻ҆́блакъ , и҆ дщери е҆го въ плѣненїе ѿведꙋтсѧ . и҆ сътворю сⷣꙋ въ е҆гѷптѣ , и҆ раꙁꙋмѣ́ютъ ꙗ҆ко а҆ꙁъ е҆смь г҃ь · И҆ бы́сть въ е҆ді́нона́десѧте лѣто , въ прьвыи мⷵцъ , сеⷣмыи дн҃ь мⷵца . бысть сло́во гн҃е ко мнѣ гл҃ѧ , сн҃е чл҃чь , мышцы фараѻ́на цр҃ѧ е҆гѷпеⷮска сътрохъ , и҆ с҄е не свѧꙁасѧ ꙗ҆ко да́ти е҆мꙋ цѣ́лбꙋ , приложити е҆мꙋ ѹ҆тѣшенїе , ꙗ҆́ко свѧꙁа́ти и҆ ѹ҆крѣпити , и҆ꙁѧ́ти ме́чь · Того ради с҄е гл҃етъ а҆дона́и г҃ь , с҄е аⷥ на фараѻ́на цр҃ѧ е҆гѷпет̾ска , и҆ съкрꙋшꙋ мы́шцы е҆го крѣпцѣѝ и҆ протѧженѣи и҆ сътренѣи , і҆ и҆ꙁражꙋ ме́чь еⷢ‍҇ и҆ꙁ рꙋки е҆го . и҆ рас̾сѣю е҆гѷпта въ странах , и҆ раꙁвѣю е҆̀ въ ꙁемлѧхъ . и҆ ѹ҆крѣплю мыⷲци цр҃ѧ вавѷло́н̾ска · и҆ дамъ ме́чь свои в рꙋкꙋ е҆го . и҆ наведетъ и҆̀ на е҆гѷпта , и҆ плѣнитъ плѣненїе е҆го , и҆ по́иметъ плѣнъ е҆го . и҆ ѹ҆крѣплю мы́шца цр҃ѧ вавѷлон̾ска и҆ мы́ш̾цы фараѻ́ни раслабѣета . и҆ ѹ҆вѣдѧт̾ ꙗ҆ко а҆ꙁъ е҆смь г҃ь . е҆гда̀ да́м̾ ме́чь мо́и в рꙋцѣ цр҃ѧ вавѷлон̾ска , и҆ простретъ и҆̀ на е҆гѷпта . и҆ рас̾сѣ́ю е҆гѷпта въ странахъ , и҆ раꙁвѣю и҆̀ въ ꙁемлѧхъ . и҆ ѹ҆вѣ́дѧтъ вс҄и ꙗ҆́ко аꙁъ е҆смь г҃ь ·
Глⷡ‍҇а , л҃а · И бы́сть въ е҆ді́нона́десѧте лѣто , въ тре́тїи мⷵцъ , въ е҆ді́нъ дн҃ь мⷵца . бысть слово гн҃е къ мнѣ гл҃ѧ , сн҃е чл҃чь , р̾цы фараѻ́нꙋ цр҃ю е҆гѷпетскꙋ , и҆ къ мно́жествꙋ е҆го , комꙋ сѧ ѹ҆подоби саⷨ въ высотѣ свое́и · Се̑ а҆сѷръ кѷпарисовъ в̾ дꙋбра́вѣ до́бръ ѿрасльми , и҆ высокъ вели́чествоⷨ и҆ частъ кро́вомъ , и҆ средѣ ѻ҆́блакъ бысть вла́сть е҆го · водами въскоⷬ‍҇ми и҆̀ , беꙁдна въꙁнесе и҆̀ . рѣ́ки еѧ̀ приведе ѻ҆́крⷵтъ садовъ е҆го , и҆ състаⷡ‍҇ еѧ̀ и҆спꙋстѝ во всѧ̀ древеса пол̾скаѧ · сего ради въꙁнесе́сѧ вели́чьство е҆го паче всѣхъ древе́съ по́льскихъ . и҆ ѿтꙋ́дꙋ раꙁ̾ширишасѧ вѣтвїѧ е҆го , и҆ въꙁнесо́шасѧ ѿра́сли е҆го ѿ во́ды мно́ги . е҆гда̀ протѧжесѧ , въ ѿра́слⷯѣ е҆го въгнѣꙁди́шасѧ вс҄ѧ пти́ца нбⷵныѧ , и҆ поⷣ вѣтвъми е҆го ражⷣахꙋсѧ вс҄и ѕвѣрїе по́льстїи , поⷣ сѣнїю е҆го всели́сѧ вс҄е мно́жество стра́ньско . и҆ бысть до́бръ въ высотѣ е҆го мно́жества ради вѣтвїи е҆го , ꙗ҆́ко бѣша ко́ренїе е҆го въ водѣ мно́ѕѣ . и҆ кѷпариси не въꙁд̾вигнꙋшасѧ наⷣ него̀ в раѝ бж҃їи . и҆ бо́рове неприклон̾ни вѣѧхъ е҆го , и҆ е́лїе не бысть прикло́н̾но ѿра́слѣхъ е҆го · вс҄е дре́во е҆же в раѝ бж҃їи , не бы́сть приклон̾но е҆мꙋ въ добротѣ е҆го . мно́жества ради вѣи́ е҆го , до́бръ сѧ сътвори въ мноⷤ‍ⷷствѣ е҆го . и҆ въꙁревнова́ша е҆мꙋ вс҄ѧ древеса̀ пи́ща ра́ѧ бж҃їѧ · Того раⷣ‍ꙵ с҄е гл҃етъ а҆дона́и г҃ь , понеже бы́сть вели́къ вели́чествомъ , и҆ да́сть вла́сть свою̀ въ средꙋ ѻ҆́блаⷦ‍҇ , и҆ воꙁнесесѧ срⷣце е҆го въ высотѣ е҆го . и҆ ви́дѣхъ е҆гда сѧ въꙁнесѐ , и҆ предахъ ѧ҆̀ въ рꙋцѣ кнѧ́ѕѧ стра́ньска , и҆ сътворѝ пагꙋбꙋ е҆го по нече́стїю е҆го · И҆ꙁ̾гнаⷯ и҆̀ а҆ꙁъ , и҆ потреби́ша и҆̀ расыпа́тели чюждїи , и҆ повръго́ша и҆̀ на гора́хъ · и҆ въ всѣхъ де́брехъ падо́ша вѣтви е҆го , и҆ сътрошасѧ ѿра́сли е҆го на всѧ́комъ по́лѣ ꙁемнемъ · И҆ снидо́ша ѿ покро́ва е҆го вс҄и лю́дїе ꙁемнїи , и҆ раꙁори́ша и҆̀ · ѻ҆ паденїи е҆го почїютъ вс҄ѧ пти́ца нбⷵныѧ , и҆ ѻ҆ вѣ́иѧхъ е҆̑мꙋ бы́ша вс҄и ѕвѣри по́льстїи · Ꙗ҆́коⷤ‍ⷷ да сѧ не въꙁвы́сѧт̾ вс҄ѧ древеса̀ ꙗ҆́же въ водѣ , и҆ не дадѧ́тъ вла́сти свое́ѧ средѣ ѻ҆́блакъ . и҆ не ста́нꙋтъ въ высотѣ и҆хъ късемꙋ пїющеи во́дꙋ . ꙗ҆́ко вс҄и ѿда́ни бы́ша въ смр҃ть въ ꙁе́млю глꙋбины , средѣ сн҃овъ члчⷵкъ сводимъ въ пропа́сть · Се̑ гл҃етъ а҆дона́и г҃ь , вон̾же дн҃ь сведесѧ во а́дъ пла́касѧ , беꙁдна ѧ҆̀ покры . и҆ не пꙋсти рѣки еѧ̀ . и҆ въꙁбранихъ мно́жествꙋ воⷣ · Смерчесѧ ѻ҆ немъ дꙋбра́ва , и҆ всѧ̀ древа по́льскаѧ ѻ҆ немъ расла́бишасѧ . ѿ гла́са паденїѧ е҆го потрѧсꙋтсѧ страны̀ . е҆гда̀ съвождахꙋть и҆̀ во а́дъ съ сходѧ́щими въ потокъ · И҆ ѹ҆тѣшахꙋть и҆̀ въ ꙁеⷨли долѣшнїи , и҆ вс҄ѧ древеса пища і҆ и҆ꙁбран̾наѧ и҆ до́браѧ дꙋбра́вы , всѧ пїющаѧ во́дꙋ . и҆ та̀ б҄о сведо́шасѧ с ни́мъ во а́дъ съ ꙗ҆́ꙁвеными ѿ меча̀ . и҆ плоⷣ е҆го , и҆ живꙋщеи поⷣ покро́воⷨ е҆го средѣ жи́ꙁни поги́бнꙋтъ · Комꙋ приклоненъ бы́сть си́лою и҆ сла́вою , и҆ вели́чеством̾ въ древесѣхъ пи́щныⷯ слѣѕи сниди съ древесъ пи́ща , въ глꙋбинꙋ ꙁе́мнꙋю · Средѣ неѻ҆брѣꙁаныхъ ѹ҆спнеши съ ꙗ҆́ꙁвеными мечемъ . та́ко фараѻ́нъ , и҆ вс҄е мно́жество крѣ́пости е҆го , гл҃етъ а҆дона́и г҃ь ·
Глⷡ‍҇а , л҃в · И бы́сть въ второ́енадесѧте лѣто , въ в̾торы́инадесѧте мцⷵъ , въ е҆ді́нъ дн҃ь мⷵца · Бысть сло́во гн҃е къ мнѣ гл҃ѧ , сн҃е чл҃чь , прїимѝ пла́чь до цр҃ѧ е҆гѷпет̾ска , и҆ рече́ши е҆мꙋ . львꙋ стра́ньскꙋ ѹ҆подоби́сѧ , и҆ ꙗ҆ко ꙁмїи и҆же в мо́ри . и҆ бодѧ́ше ро́ги в рѣка́хъ твои̑хъ , и҆ мꙋтѧ́ше во́дꙋ нога́ма твои̑ма , и҆ попира́ше рѣки твоѧ̀ · Се̑ гл҃етъ а҆дона́и г҃ь , и҆ въꙁложꙋ на́ тѧ сѣть свою въ и҆ꙁведе́нїи людїи мно́гъ , і҆ и҆ꙁведꙋ т҄ѧ ѹ҆́дою свое́ю . и҆ прострꙋ т҄ѧ на ꙁеⷨлѝ и҆ по́лѧ наплънѧⷮсѧ тебе , и҆ посажꙋ̀ на тебѣ вс҄ѧ пти́ца нбⷵныѧ . и҆ насыщꙋ̀ ѿ чре́слъ твои̑хъ всѧ̀ ꙁвѣрѧ ꙁе́мныѧ , и҆ поврьгꙋ пло́ти твоѧ на гораⷯ , и҆ хлъмы твоѧ гню́состїю твое́ю . и҆ напою полѧ ѿ кро́ви твоеа  , и҆ напїетсѧ ꙁемлѧ̀ ѿ гноѧ твое̑го , на горахъ и҆ де́бри наплъню ѿ тебе · И покры́ю нб҃о е҆гда̀ ѹ҆га́снеши , и҆ помрачю̀ ѕвѣꙁды е҆го . сл҃нце въ ѻ́блаце покры́ю , и҆ мⷵцъ не просвѣтиⷮ свѣта свое̑го . всѧ̀ свѣти́ла нбⷵныѧ помрачю̀ на́ тѧ , и҆ да́мъ тмꙋ̀ на ꙁемлю твою , гл҃етъ а҆дона́и г҃ь · И҆ раꙁъгнѣ́ваю срⷣца людїи мно́гъ , е҆гда и҆ꙁведꙋ плѣн̾ники твоѧ въ страны̀ ꙁемлѧ̀ е҆ꙗ҆́же не поꙁна̀ . и҆ ѹ҆ны́ли бꙋдꙋтъ страны̀ мно́ги по тебѣ , и҆ цр҃и и҆хъ ѹ҆жастїю ѹ҆жаснꙋтсѧ наⷣ тобою , всеѧ̀ ра́ди непра́вости твоеѧ ꙗ҆́же сътворѝ . вънегда̀ и҆ꙁъвлекꙋ ме́чь преⷣ лице́мъ и҆хъ , ча́юще паде́нїѧ иⷯ , ѿ дн҃е паденїѧ твое̑го . Ꙗ҆́ко с҄е гл҃етъ а҆дона́и г҃ь , мечь цр҃ѧ вавѷло́ньска прїидетъ тебѣ съ мече́мъ щꙋд̾скомъ , и҆ поражꙋ̀ крѣпость твою . расы́пателе ѿ стра́нъ вс҄и , и҆ погꙋбѧтъ ѹ҆кори́ꙁнꙋ е҆гѷпеⷮскꙋ . и҆ съкрꙋши́тсѧ всѧ̀ крѣпость е҆го , и҆ ѿи̑мꙋ̀ всѧ̀ ско́ты е҆го ѿ воды мно́ги . и҆ не въꙁмѧтетъ еѧ̀ нога̀ чл҃чьска  , и҆ стопа̀ ско́тїѧ не стꙋпиⷮ на неѝ . та́ко тогда̀ премлъкнꙋтъ во́ды и҆хъ , и҆ рѣки и҆хъ ꙗ҆́ко ма́сло потекꙋтъ , гл҃етъ а҆дона́и г҃ь . е҆гда̀ да́мъ е҆̑гѷпта въ па́гꙋбꙋ , і҆ ѻ҆пꙋстѣеⷮ ꙁемлѧ̀ до конца̀ еѧ̀ . е҆гда рас̾сѣ́ю вс҄ѧ живꙋщаѧ на не́и , и҆ ѹ҆вѣдѧтъ ꙗ҆́ко а҆ꙁъ е҆смь г҃ь · Пла́чь е҆сть , и҆ въспла́чꙋтсѧ по не́мъ , дще́ри стра́ньски въспла́чютсѧ по неⷨ , и҆ по всеи си́лѣ е҆го въспла́чютсѧ гл҃етъ а҆дона́и г҃ь · И҆ бы́сть въ второ́енадесѧте лѣто , прьваго мⷵца , въ пѧ́тыина́десѧте дн҃ь . бы́сть слово гн҃е къ мнѣ гл҃ѧ , сн҃е чл҃чь , въспла́чисѧ ѻ҆ крѣпости е҆гѷпеⷮстѣи , прекланѧ́ѧ преведи и҆̀ . и҆ сведꙋтъ дще́ри е҆го стра́ньстїи въ глꙋбинꙋ̀ ꙁемнꙋю , къ сходѧ́щиⷨ въ про́пасть ѿ во́дъ лѣпыхъ . слѣꙁи и҆ лѧ́жеши съ неѻ҆брѣꙁаными . средѣ ꙗ҆́ꙁвеныⷯ мечемъ падꙋтъ с ни́мъ , и҆ ѹ҆спнеⷮ вс҄ѧ крѣпость е҆го · И҆ рекꙋтъ т҄и щюдове и҆же въ глꙋбинѣ про́пасти , бꙋди кого ѹ҆́ней е҆си , слѣ́ꙁи лѧ́ꙁи съ неѻ҆брѣꙁаными средѣ ꙗ҆́ꙁвеныхъ мече́мъ · Тꙋ а҆сѷрь и҆ весь сън̾мъ е҆го , и҆ вс҄и ꙗ҆́ꙁвенїи та́мо сѧ даша , и҆ гроби е҆го въ глꙋбинѣ про́пасти . и҆ бы́сть сън̾мъ е҆го ѻ҆́крестъ гроба̀ е҆го · Вс҄и ꙗ҆́ꙁвенїи паⷣшеи мече́м̾ , и҆же даша гробы своѧ въ стегнѣ до́лꙋ . и҆ бы́сть сън̾мъ ѻ҆́креⷵ гроба е҆го , вс҄и ꙗ҆́ꙁвенїи па́дающїи мече́мъ · ви́дѣвше стра́хъ е҆го на ꙁемлѝ живо́тне , во́ꙁмꙋтъ стыдѣнїе и҆хъ съ своди́мыми въ про́пасть · тꙋ е҆ла́мъ и҆ вс҄ѧ си́ла е҆го ѻ҆́крⷵтъ гроба̀ е҆го . вс҄е мно́жество е҆го и҆ вс҄и ꙗ҆ꙁвенїи па́дшїи мече́мъ , и҆сходѧ́щеи неѻ҆брѣꙁани въ глꙋбинꙋ ꙁемнꙋю . да́вшїи стра́хъ свои на ꙁемлѝ жи́вѣ , и҆ прїѧша мече́нїе свое съ сходѧ́щими въ про́пасть , средѣ ꙗ҆́ꙁвеныхъ та́мо сѧдаша . в̾ мосо́хъ , и҆ ѳо́вель и҆ вс҄ѧ си́ла ѻ҆́крⷵтъ гроба е҆го  . вс҄и неѻ҆брѣꙁанїи ꙗ҆́ꙁвенїи ѿ ме́чь да́вшїи стра́хъ свои на ꙁемлѝ жи́вѣ . и҆ ѹ҆спо́ша съ щюⷣми паⷣшимисѧ ѿ вѣкⷶ , и҆же снидо́ша въ а҆́҆́дъ въ ѻ҆рꙋжїи во́истемъ . и҆ положи́ша меча своѧ поⷣ въꙁгла́вїемъ свои̑мъ , и҆ бы́ша беꙁако́нїѧ и҆хъ на ко́стехъ и҆хъ · Ꙗ҆́ко ѹ҆страшиша щю́ди въ житїи своеⷨ , и҆ стра́хъ си́лнымъ бы́ша насил̾нымъ на ꙁемлѝ живꙋщимъ · Тꙋ е҆до́мъ и҆ цр҃и е҆го и҆ вси кнѧ́ѕи а҆сѷровы , да́вшїи крѣпость свою на ꙗ҆́ꙁвꙋ мечнꙋю  . т҄ꙋ кнѧѕи сѣверстїи вс҄и , т҄ꙋ вс҄ѧ вое̑во́ды а҆сѷровы и҆же съве́дени бы́ша съ ꙗ҆́ꙁвеными съ стра́хомъ и҆хъ , и҆ съ крѣпостїю и҆хъ стыдѧ́щесѧ . ѹ҆спо́ша неѻ҆брѣꙁани съ ꙗ҆́ꙁвеными мече́мъ , и҆ прїꙗ҆́ша мꙋченїе своѐ съ сводѧ́щими въ про́пасть · Ты̑ ѹ҆ꙁрѣвъ цр҃ъ фараѻнъ , и҆ ѹ҆тѣшитсѧ ѻ҆ все́и крѣ́пости и҆хъ . фараѻ́ни ꙗ҆́ꙁвенїи мечеⷨ и҆ вс҄ѧ си́ла е҆го , гл҃етъ а҆дона́и г҃ь . ꙗ҆́҆́ко дасть стра́хъ свой на ꙁемлѝ жи́вѣ . и҆ ѹ҆с̾пнетъ сре́дѣ неѻ҆брѣ́ꙁаныⷯ ꙗ҆́ꙁвеныхъ мече́мъ , фараѻ҆нъ , и҆ вс҄е мно́жество е҆го , гл҃еⷮ а҆дона́и г҃ь ·
Глⷡ‍҇а , л҃г · И бы́сть сло́во гн҃е къ мн҄ѣ гл҃ѧ , сн҃е чл҃чь , гл҃и къ сн҃оⷨ людїи своиⷯ , и҆ рече́ши к ниⷨ . ꙁемлѧ̀ на ню́же а҆ꙁъ а҆́ще наведꙋ̀ мечь . и҆ по́имⷮꙋ лю́дїе ꙁемлѧ̀ чл҃ка е҆ді́наго ѿ себѐ , и҆ поста́вѧтъ и҆̀ себѣ стра́жъ . и҆ ѹ҆́ꙁритъ мечь градꙋщїи на́ ꙁемлю , и҆ въстрꙋбитъ трꙋбо́ю , и҆ проповѣсть лю́деⷨ . и҆ послꙋшае̑тъ слы́шавыи трꙋбꙋ , и҆ не снабди́тсѧ . и҆ на́идетъ ме́чь , и҆ пости́гнетъ и҆̀ , кро́вь е҆го на главѣ е҆го бꙋдетъ . ꙗ҆́ко слы́шавъ гла́съ трꙋбныи и҆ не снабдѣсѧ , кро́вь е҆го на не́мъ бꙋдетъ . и҆ то́иже ꙗ҆ко снабдѣ дш҃ꙋ свою и҆ꙁба́ви · И҆ страⷤ же а҆ще ви́дитъ ме́чь грѧдꙋщь , и҆ не въстрꙋ́битъ трꙋбою , и҆ не проповⷵѣ лю́демъ , да сѧ лю́дїе снабдѧ́тъ · и҆ нашеⷣ ме́чь во́ꙁметъ ѿ нихъ дш҃а . таковы́и ѹ҆бо беꙁако́нїѧ ради свое̑го в̾ꙁѧ́сѧ , а҆ кро́ви еѧ̀ ѿ рꙋкѝ стра́жевы в̾ꙁыщꙋ̀ · И҆ т҄ы сн҃е чл҃чь , стра́жа т҄ѧ е҆смь поста́вилъ до́мꙋ і҆и̑л҃евꙋ , и҆ ѹ҆слы́шиши сло́во ѿ ѹ́стъ мои̑хъ и҆ проповѣси и҆мъ ѿ менѐ · Є҆гда̀ рекꙋ̀ грѣшникꙋ , грѣшниче см҃ртїю ѹ́мреши . и҆ не бꙋдеши гл҃ати грѣшникꙋ , ꙗ҆́коже снабдѣтисѧ . и҆ нечести́вꙋ , ꙗ҆́коже ѻ҆брати́тисѧ е҆мꙋ ѿ пꙋтѝ е҆го , и҆ жи́вꙋ бы́ти е҆мꙋ . то́и беꙁако́нникъ , беꙁако́нїемъ свои̑мъ ѹ́мретъ , а҆ кро́ви е҆го ѿ рꙋкѝ твое̑ѧ в̾ꙁыщꙋ̀ . а҆ще л҄и проповѣ́си нечести́вꙋ пꙋть е҆го , ꙗ҆́ко ѻ҆брати́тисѧ с него , и҆ не ѻ҆брати́тсѧ с пꙋтѝ свое̑го . то́и в нече́стїи свое̑мъ ѹ́мретъ , а҆ ты̀ дш҃ꙋ свою и҆ꙁба́виши · И҆ ты сн҃е чл҃чь , рцы̀ домꙋ і҆и̑л҃евꙋ . си́це рѣсте гл҃юще . ꙗ҆́ко прелести на́ша , и҆ беꙁако́нїѧ наша в насъ сꙋть , и҆ мы̀ в ни́хъ та́емъ . и҆ ка́ко намъ жи́вомъ бы́ти · Рцы̀ и҆мъ ѹ́бо , жи́въ а҆ꙁъ гл҃етъ а҆дона́и г҃ь . ꙗ҆́ко не хощꙋ см҃рти грѣшника , н҄о ꙗ҆́коже ѻ҆брати́тисѧ е҆мꙋ ѿ пꙋтѝ свое̑го , и҆ жи́вꙋ бы́ти е҆мꙋ . ѻ҆браще́нїемъ ѻ҆брати́тесѧ , ѿ пꙋтѝ ва́шего ѕла́го . въскꙋ́ю ѹ҆мира́е̑те до́ме і҆и̑л҃евъ · И҆ т҄ы сн҃е чл҃чь , р̾цы̀ къ сн҃омъ людїи свои̑хъ . пра́вда праⷡ‍҇ди́ваго не иꙁба́витъ е҆го , во́ньже дн҃ь прельсти́тсѧ . и҆ беꙁако́нїе беꙁако́нника не ѹ҆бїетъ  , во́ньже дн҃ь ѻ҆братиⷮсѧ ѿ беꙁако́нїѧ свое̑го · И҆ правди́выи не мо́жетъ спⷵтисѧ въ дн҃ь грѣха̀ е҆го . е҆гда рекꙋ правди́вомꙋ , жи́ꙁнїю жи́въ бꙋдеши . сеиⷤ‍ⷷ ѹ҆пова́ѧ пра́вдою свое́ю , и сътвориⷮ беꙁако́нїе . всѧ̀ пра́вды е҆го не въспомѧнꙋтсѧ . в непра́вдѣ е҆го ю́же сътворѝ , в то́и ѹ́мреⷮ . и҆ егда̀ рекꙋ̀ нечести́вомꙋ , смр҃тїю ѹ́мреши . и ѻ҆брати́тсѧ ѿ пꙋтѝ свое̑го , и҆ сътвори́тъ сꙋдъ и҆ пра́вдꙋ . и҆ ꙁаи́мъ сꙋд лъжꙋ ѿда́сть , и҆ въсхище́нїе въꙁврати́тъ . беꙁако́н̾никъ въ прикаꙁа́нїи живота̀ ходи́ти бꙋдеⷮ , ꙗ҆́ко не сътвори́ти непра́ведна , жи́ꙁнїю жи́въ бꙋдетъ и҆ не ѹ҆мретъ · вс҄и грѣси е҆го ꙗ҆́же е҆сть съгрѣши́лъ не помѧнꙋтсѧ . ꙗ҆́ко сꙋдъ и҆ пра́вдꙋ сътворѝ , и҆ жи́въ бꙋдетъ в нихъ · И҆ гл҃ютъ сн҃ове людїи твои̑хъ , не пра́въ пꙋть гн҃ь . с҄е пꙋть и҆хъ не пра́въ . е҆гда̀ съврати́тсѧ правди́выи ѿ пра́вды своеѧ , и҆ сътвори́тъ беꙁако́нїе , ѹ́мретъ в неⷨ и҆ е҆гда грѣшникъ въꙁврати́тсѧ ѿ беꙁако́нїѧ свое̑го , и҆ сътво́ритъ сꙋдъ и҆ пра́вдꙋ , то́и жи́въ бꙋдетъ в ниⷯ · Слы́ши до́ме і҆ил҃евъ , е҆да пꙋть мои непра́въ . ѹ҆бо ваши пꙋтїе сⷮꙋ непра́ви . се же л҄и е҆сть е҆же реко́сте не пра́въ пꙋть гн҃ь . комꙋждо васъ по пꙋтѝ е҆го сꙋжⷣꙋ ваⷨ доме і҆и̑л҃евъ · И҆ бы́сть въ второ́енадесѧте лѣто , мⷵца втора́гонадесѧте въ пѧ́тыи дн҃ь , плѣнникъ нашихъ . прїиде къ мнѣ ѿ і҆ерⷵлі́ма ѹ҆целѣ́выи , гл҃ѧ , повое̑ва́ша гра́дъ . и҆ рꙋка̀ гн҃ѧ быⷵ на мнѣ вечеръ , прежде пришествїѧ ѹ҆целѣвшаго . и҆ ѿврьꙁе ѹ҆ста̀ моа ꙗ҆коже прїиде къ мнѣ ꙁаѹ́тра , и҆ ѿврьꙁо́шасѧ ѹ҆́ста̀ моѧ не преста́ша ктомꙋ̀ · И҆ бы́сть слово гн҃е къ мн҄ѣ гл҃ѧ , сн҃е чл҃чь , живꙋщеи на ѻ҆пꙋстѣвшихъ тѣхъ на ꙁемлѝ і҆и̑л҃евѣ гл҃юще гл҃ютъ , на не́иже а҆врааⷨ , и҆ прїѧтъ ꙁе́млю . а҆ мы мно́жаиши е҆смы , намъ дана̀ е҆сть ꙁемлѧ̀ въ ѻ҆дръжа́нїе · Того ради рцы̀ и҆мъ , с҄е гл҃етъ а҆донаи г҃ь . е҆́льма же съ кро́вїю ꙗ҆́стѐ , и҆ ѻ́чи ва́ши въꙁдвиго́сте къ кꙋми́ромъ  , и҆ кро́вь пролива́ете . и҆ ꙁе́млю наслѣдите . ста́сте с мече́мъ ва́шимъ , сътвори́сте съгнꙋше́нїѧ . и҆ ко́ждо женꙋ̀ по́дрꙋга свое̑го ѻ҆сквернави́сте . и҆ ꙁе́млю причасти́сте · Того ради рцы̀ и҆мъ , с҄е гл҃етъ а҆донаи г҃ь , живꙋ̀ а҆ꙁъ . с҄е падꙋтъ мече́мъ сꙋщїи въ ѻ҆пꙋстѣвшихъ . і҆ и҆же сꙋть на лицѝ по́лѧ , ꙁвѣремъ по́льскимъ предадꙋтсѧ на и҆ꙁъꙗ҆́де́нїе . и҆ сꙋщⷶѧ въ градехъ , і҆ и҆же въ пеще́рахъ . см҃ртїю поражꙋ̀ . и҆ дамъ ꙁе́млю на ѻ҆пꙋстѣнїе · И҆ поги́бнетъ ѹ҆кори́ꙁна крѣпости е҆го . и҆ ѻ҆пꙋстѣ́ютъ го́ры і҆и̑л҃евы , ꙁанѐ не бꙋдетъ проходѧ́щего . и҆ ѹ҆вѣдѧтъ ꙗ҆́ко аⷥ г҃ь . и҆ сътворю̀ ꙁе́млю и҆хъ пꙋ́стꙋ , и҆ ѻ҆пꙋстѣ́етъ съгнꙋше́нїи ради и҆хъ ꙗ҆́же сътвори́ша · И҆ ты же сн҃е чл҃чь сн҃ове людїи твои̑хъ , гл҃юⷮ ѻ҆ тебѣ ѹ҆ ꙁабра́лъ , и҆ ѹ҆ вра́тъ дво́рныхъ . и҆ гл҃ютъ ко́ждо къ по́дрꙋгꙋ свое̑мꙋ , и҆ ко́ждо къ бра́тꙋ свое̑мꙋ , гл҃юще . събере́мсѧ и҆ слы́шимъ чт҄о е҆сть сло́во и҆сходѧ́щее ѿ ѹ́стъ г҃а . и҆ прїидꙋтъ к тебѣ , ꙗ҆́коже и҆схо́дѧⷮ лю́дїе . и҆ сѧ́дꙋтъ лю́дїе моѝ предъ тобо́ю , и҆ слышаⷮ гл҃ы твоа , и҆ не сътворѧⷮ и҆хъ . ꙗ҆́ко лжа̀ въ ѹ҆стѣхъ  , и҆ въ слⷣѣ ѻ҆скверне́нїѧ срⷣца и҆хъ ходѧⷮ . и҆ бꙋдеши и҆мъ ꙗ҆́ко гласъ пѣсни́вца сла́дка , гла́сомъ до́бре съста́влена . и҆ слы́шаⷮ гл҃ы твоѧ , и҆ не сътворѧⷮ иⷯ . и҆ егда прїидеⷮ , рекꙋтъ , с҄е прїиде . и҆ ѹ҆вѣдѧⷮ ꙗ҆́ко пррⷪ‍҇къ ты̀ средѣ и҆хъ ·
Глⷡ‍҇а , л҃д · И бы́сть сло́во гн҃е къ мнѣ гл҃ѧ , сн҃е чл҃чь , прорцы̀ с҄е ѻ҆ пастꙋсѣхъ і҆и̑л҃евѣхъ . прорцы̀ с҄е , и҆ рцы̀ пастꙋхомъ . с҄е гл҃етъ а҆дона́и г҃ь . ѠѼле пастꙋси і҆и̑л҃евѣ е҆да пасꙋтсѧ пастꙋси сами , не ѻ҆́вца ли ѹ҆бо пасꙋтъ пастꙋси . с҄е мле́ко ꙗ҆дѧсте , и҆ во́лною ѻ҆дѣва́стесѧ , и҆ тꙋ́чное ꙁакаласте , а҆ ѻ҆вецъ мои̑хъ не пасо́сте . и҆ꙁнемо́г̾шаго не поⷣꙗ҆́сте , и҆ болѧ́щаго не ѹ҆врачева́сте , и҆ съкрꙋше́н̾наго не ѻ҆бѧꙁа́сте , и҆ ѹ҆ꙗ̑ꙁве́н̾наго не ꙁарасти́сте , и҆ плава́ющаго не ѻ҆брати́сте , и҆ поги́бшаго не пои̑ска́сте . и҆ крѣ́пкое притѧжа́сте трꙋдо́мъ , и҆ вла́стїю накаꙁа́сте ѧ҆̀ и҆ нарꙋга́нїемъ · И҆ расыпашасѧ ѻ҆́вца моа е҆лма не и҆мѣа́хꙋ пастꙋха , и҆ бы́ша на и҆ꙁ̾ꙗ̑де́нїе ѕвѣ́ремъ по́льскимъ · И҆ расыпа́шасѧ ѻ҆́вца моѧ̀ по всѣмъ горамъ , и҆ ꙁаблꙋди́ша по всѣмъ хо́лмомъ высо́кимъ . и҆ на лицы всеѧ̀ ꙁемлѧ̀ расыпашасѧ ѻ҆́вцѧ моѧ , и҆ не бѣ въꙁыска́юща , ни ѻ҆браща́юща · Того ради ѠѼ пастꙋси слышите сло́во гн҃е . живꙋ а҆ꙁъ , гл҃етъ а҆дона́и г҃ь . поне́же ѹ҆чине́на сꙋть ста́да моѧ в̾ расхище́нїе , и҆ ѻ́вца моѧ въ снѣде́нїе всѣмъ ѕвѣ́ремъ по́льнымъ , ꙁане́ же не бѣ па́стырѧ . ниже ѹ҆бо посѣща́хꙋ пасты́ри ста́да мое̑го , н҄о пасо́ша пасты́ри сами себе , а҆ ѻ҆вець мои̑хъ не пасо́ша · Сего ради пастꙋси слы́шите сло́во гн҃е , с҄е гл҃еⷮ а҆дона́и г҃ь . с҄е а҆ꙁъ на пастꙋхи , и҆ в̾ꙁы́щꙋ ѻ҆вець свои̑хъ ѿ рꙋ́кꙋ пастꙋш̾скꙋ , и҆ ѿста́влю ѧ҆̀ ѿ па́ствы ѻ҆вець мои̑хъ , и҆ не пасꙋтъ и҆хъ ктомꙋ пастꙋси , ниже да пасꙋтъ сами себе . и҆ ѿи̑мꙋ ѻ҆́вца своѧ и҆ꙁ̾ ѹ҆́҆́стъ и҆хъ , и҆ ктомꙋ не бꙋ́дꙋтъ и҆мъ на и҆ꙁ̾ꙗ̑де́нїе · И҆мже с҄е гл҃етъ а҆дона́и г҃ь . с҄е а҆ꙁъ въꙁы́щꙋ ѻ҆вець свои̑хъ , и҆ присѣщꙋ и҆хъ . ꙗ҆́коже присѣща́етъ пастꙋхъ па́ствы свое̑ѧ , въ дн҃ь е҆гда̀ е҆сть ѻ҆́блаченъ и҆ м̾глѧ́нъ , средѣ ѻ҆вець е҆мꙋ раꙁлꙋченъ . та́ко въꙁы́щꙋ ѻвець свои̑хъ , і҆ и҆ꙁба́влю ѧ҆̀ ѿ всего мѣста , на не́мже сꙋть расы́пани та́мо , въ дн҃ь ѻ҆́блаченъ и҆ примра́ченъ · И҆ и҆ꙁведꙋ ѧ҆̀ ѿ стра́нъ , и҆ съберꙋ ѧ҆̀ ѿ ꙁемль . и҆ въведꙋ ѧ҆̀ в̾ ꙁе́млю и҆хъ , и҆ распасꙋ ѧ҆̀ на горахъ і҆и̑л҃еваⷯ , и҆ въ де́брехъ , и҆ въ всемъ селѣ ꙁемнѣмъ . на жирꙋ бла́ꙁѣ напасꙋ ѧ҆̀ · На горѣ высо́цѣ і҆и̑л҃евѣ бꙋ́детъ лѣпота и҆хъ , и҆ бꙋ́дꙋтъ ѻ҆гра́ды и҆хъ т҄ꙋ · и ѹ҆спнꙋтъ и҆ почїютъ т҄ꙋ . и҆ въ пи́щи бла́ꙁѣ , и҆ на па́жити тꙋчнѣ напасꙋтсѧ на горахъ і҆и̑л҃еваⷯ . а҆ꙁ̾ же распасꙋ ѻ҆́вца своѧ , и҆ а́ꙁъ покою ѧ҆̀ . и҆ раꙁꙋмѣ́ютъ ꙗ҆́҆́ко а҆ꙁъ е҆смь г҃ь · Се̑ гл҃етъ а҆дона́и г҃ь . поги́бшаго въꙁыщꙋ , и҆ ꙁаблꙋди́вшаго ѻ҆брѧ́щꙋ . и҆ съкрꙋше́нное свѧжꙋ , и҆ не́мощнаго ѹ҆крѣплю , и҆ крѣ́пкаго снабжꙋ . и҆ распасꙋ ѧ҆̀ съ сꙋдо́мъ · И҆ в҄ы ѻ҆́вца моѧ , с҄е гл҃етъ а҆дона́и г҃ь , с҄е а҆ꙁъ расꙋжⷣꙋ межⷣꙋ ѻ҆вцею и҆ ѻ҆вцею , и҆ ѻ́вномъ и҆ коꙁломъ . не довлѣ ли вамъ ꙗ҆́ко бл҃гꙋю па́житъ живетѐ . и҆ ѻ҆ста́нокъ па́жити вашеѧ , нога́ми вашими попира́ете . и҆ ѹ҆сто́ѧвшꙋюсѧ во́дꙋ пива́сте , и҆ ѻ҆ста́нокъ нога́ми вашими въꙁмꙋща́сте . и҆ ѻ́вца моѧ попра́нїе но́гъ вашихъ живѧ́хꙋ , и҆ въꙁмꙋще́нꙋю во́дꙋ нога́ма ва́шима пїѧ́хꙋ · Того ради с҄е г҃леⷮ а҆дона́и г҃ь . с҄е а҆ꙁъ к вамъ , и҆ расꙋжⷣꙋ междꙋ ѻ҆вча́темъ си́лнымъ , и҆ междꙋ не́мощномъ . е҆льмаже ребры свои̑ми , и҆ плеща́ми вашими порѣе̑те , и҆ ро́ги вашими бодитѐ , и҆ вс҄е не́мощное и҆ꙁрѣ́ете , дон̾деже и҆жденете ѧ҆̀ во́нъ . и҆ расѣѧ́сте ѻ҆́вца моѧ всемꙋ ми́мохо́дꙋ . н҄о сп҃сꙋ ѻ҆́вца своа , и҆ ктомꙋ не бꙋ́дꙋтъ на раꙁграбле́нїе . и҆ расꙋждꙋ междꙋ ѻ҆вчатемъ и҆ ѻ҆вча́темъ , и҆ междꙋ ѻ҆́вномъ къ ѻ҆́внꙋ · И҆ въста́влю пастꙋхъ в ниⷯ е҆ді́нъ и҆же пасетъ ѧ҆̀ , раба мое̑го дв҃да . то́и пасетъ ѧ҆̀ и҆ тои покоиⷮ ѧ҆̀ , и҆ бꙋ́детъ пастꙋх́ъ и҆хъ · Аⷥ же г҃ь бꙋ́дꙋ и҆мъ въ б҃ъ . и ра́бъ мои двⷣъ кн҃ѕь средѣ и҆хъ , а҆ꙁъ г҃ь гл҃ахъ · И҆ ꙁавѣща́ю двⷣви ꙁавѣтъ ми́рныи . и потреблю ѕвѣ́ри ꙁлы съ ꙁемлѧ̀ . и҆ вселѧ́тсѧ въ пꙋсты́ни , ѹ҆пова́ющеи ѹ҆спнꙋтъ въ дꙋбра́вахъ · прорцы сн҃е чл҃чь ѻ҆ дꙋбра́вѣ а҆ггевъстѣ · И҆ дамъ и҆мъ ѻ҆́крⷵтъ горы̀ мое̑ѧ блⷵвенїе . и҆ спꙋщꙋ до́ждь вамъ въ вре́мѧ е҆го , дождеве блⷵвенїѧ бꙋдꙋтъ . и҆ древеса на́ поли дадѧ́тъ плоⷣ свои , и҆ ꙁемлѧ̀ дасть силꙋ свою . и҆ вселѧ́тсѧ на ꙁемлѝ и҆хъ с наде́жⷣею в̾ ми́ръ · и҆ ѹ҆вѣ́дѧⷮ ꙗ҆́ко а҆ꙁъ е҆смь г҃ь . е҆гда̀ съкрꙋшꙋ ѹ҆́ꙁы и҆́҆́га и҆хъ , і҆ и҆ꙁбавлю ѧ҆̀ и҆ꙁ рꙋки поработившиⷯ ѧ҆̀ , и҆ не бꙋдⷮꙋ ктомꙋ въ плѣне́нїе . и҆ ѕвѣ́рїе ꙁе́мнїи не поꙗ̑дѧ́тъ иⷯ . и҆ вселѧ́тсѧ съ наде́ждею , и҆ не бꙋдеⷮ пострашаѧ и҆хъ . и҆ въста́влю и҆мъ садъ ми́рныи въ и҆̑мѧ . и҆ не бꙋ́детъ ктомꙋ мало и҆хъ число на ꙁемлѝ . не бꙋ́дꙋтъ погꙋбле́ни гла́домъ на ꙁемлѝ , и҆ не поⷣи̑мꙋтъ ѹ҆коре́нїѧ ѿ стра́нъ ктомꙋ . и҆ ѹ҆вѣ́дѧтъ ꙗ҆́ко а҆ꙁъ е҆смь г҃ь б҃ъ и҆хъ с ни́ми , а҆ в҄ы лю́дїе мои до́ме і҆и̑л҃евъ , гл҃етъ а҆дона́и г҃ь . а҆ в҄ы ѻ҆́вца моѧ , и҆ ѻ́вца па́ствы мое̑ѧ е҆сте , и҆ а́ꙁъ г҃ь б҃ъ вашъ , г҃леⷮ а҆дона́и г҃ь ·
Глⷡ‍҇а , л҃е · И бы́сть сло́во гн҃е къ мнѣ гл҃ѧ , сн҃е чл҃чь , ѻ҆брати лице свое къ горѣ сеи̑ръ , и҆ прорцы до неѧ , и҆ рцы е́й . с҄е гл҃етъ а҆дона́и г҃ь , с҄е а҆ꙁъ на́ тѧ го́ро сеи̑ръ , и҆ прострꙋ рꙋ́кꙋ свою на́ тѧ , и҆ поста́влю т҄ѧ пꙋстꙋ , и҆ ѻ҆пꙋстѣ́еши . и҆ въ гра́дѣхъ твои̑хъ пꙋсты́ню сътворꙋ , и҆ т҄ы въ пꙋсты́ню бꙋ́деши . и҆ раꙁꙋмѣ́еши ꙗ҆́ко а҆ꙁъ е҆смь г҃ь · Поне́же бы́сть в̾ тебѣ вра́жда вѣ́чнаѧ , и҆ присѣди до́мꙋ і҆и̑л҃вꙋ на лꙋкахъ , рꙋко́ю вражїи̑мъ мечеⷨ , въ вре́мѧ печа́ли и҆хъ , и҆ въ вре́мѧ ѻ҆би́ды и҆хъ послѣжде · Сего ради жи́въ а҆ꙁъ , гл҃етъ а҆дона́и г҃ь . а҆ще бы не въ кро́ви съгрѣши́лъ , н҄о кро́вь т҄ѧ прожене́тъ , кро́ви б҄о свое̑ѧ въꙁненави́дѣ , кро́вь твоѧ прожене́тъ т҄ѧ , и҆ ѹ҆жикъ свои̑хъ въꙁненави́диши , и҆ въста́влю ѧ҆̀ тебѣ ра́тники · И҆ поста́влю горꙋ сеи̑ръ , пꙋстꙋ ѻ҆пꙋстѣвшꙋ . и҆ погꙋблю ѿ неѧ чл҃ки и҆ ско́тъ , и҆ ми́мохо́да и҆ пѣшника и҆ напо́лню ꙗ҆́ꙁвеныхъ хо́лмы твоѧ , и҆ де́бри твоѧ , и҆ на всѣхъ по́лехъ твои̑хъ , ꙗ҆́ꙁвенїи мечемъ падꙋтъ в̾ тебѣ . и҆ пꙋстꙋ въ вѣ́къ поста́влю т҄ѧ , и҆ гра́ди твои не населѧ́тсѧ  . и҆ раꙁꙋмѣ́еши ꙗ҆́ко а҆ꙁъ е҆смь г҃ь · Поне́же рече , ѻ҆́бѣ стра́нѣ и҆ ѻ́бѣ ꙁемлѝ мои бꙋ́дета , и҆ прїимꙋ и҆̀ . а҆ г҃ь т҄ꙋ е҆сть · Сего ради жи́въ а҆ꙁъ , гл҃етъ а҆дона́и г҃ь . и҆ сътворꙋ тебѣ по вра́ждѣ твое̑и , и҆ по ревности твое̑и , ю҆же сътвори ѿ ненавидѣ́нїѧ в нихъ . и҆ ꙗ҆влю́ ти сѧ е҆гда сꙋждꙋ т҄и , и҆ раꙁꙋмѣ́еши ꙗ҆́ко а҆ꙁъ е҆смь г҃ь · Слы́шаⷯ глаⷵ всѣхъ твоиⷯ хꙋлъ , ꙗ҆́же гл҃аше ѻ҆ горахъ і҆и̑л҃ваⷯ , гл҃ѧ , го́ры і҆и̑л҃евы высо́кїѧ вѣ́чныа , пꙋсты́нѧмъ да́шасѧ въ прїѧ́тїе . и҆ вел̾ми въꙁгл҃а до мене ѹ҆сты свои̑ми , и҆ ѹ҆мно́жи до мене словеса  , ꙗ҆́же а҆ꙁъ слы́шахъ · Се̑ гл҃етъ а҆дона́и г҃ь . въ весе́лїи всеѧ̀ ꙁемлѧ̀ , пꙋстꙋ т҄ѧ сътворꙋ въ вѣ́къ , ꙗ҆́коже сѧ пора́дова прича́стїю до́мꙋ і҆и̑л҃ева ꙗ҆́ко поги́бе . та́ко сътворꙋ тебѣ . въ пꙋсты́ню бꙋ́деши го́ро сеи̑ръ . и҆ всѧ и҆дꙋмеѧ потреби́тсѧ . и҆ ѹ҆вѣдѧтъ ꙗ҆́ко а҆ꙁъ е҆смь г҃ь б҃ъ и҆х ·
Глⷡ‍҇а , л҃ѕ · И т҄ы сн҃е чл҃чь , прорцы до го́ръ і҆и̑л҃евъ , и҆ рцы̀ . го́ры і҆и̑л҃евы слы́шите сло́во гн҃е , с҄е гл҃етъ а҆дона́и г҃ь . понеже рече вра́гъ на́ вы , бл҃го , пꙋстаѧ въ вѣ́къ въ прїѧ́тїе намъ бы́сть . того ради рцы , гл҃ѧ , с҄е гл҃етъ а҆дона́и г҃ь . ꙁанеже бы́ти ваⷨ въ погꙋбле́нїе въ всѣхъ страна́хъ , и҆ ꙁане же бы́ти вамъ въ нечестїи ѿ всѣхъ ѻ҆́крⷵтныхъ вамъ . ꙗ҆́коже быти вамъ въ прїѧ́тїе всѣмъ про́чимъ странамъ , и҆ бы́ти поно́сꙋ ꙗꙁы́кꙋ въ ѹ҆стѣхъ , и҆ въ ѹ҆кори́ꙁнꙋ въ странаⷯ · Сего ради горы і҆и̑л҃евы слы́шите сло́во гн҃е . с҄е гл҃етъ а҆дона́и г҃ь , горамъ и҆ хо́лмомъ и҆ потокомъ и҆ де́бремъ , и҆ полѧ́намъ , и҆ ѻ҆пꙋщенымъ , и҆ погꙋбле́нымъ , и҆ гра́домъ раꙁоренымъ . и҆же бы́ша въ повое̑ва́нїе , и҆ въ попра́нїе ѻ҆ста́вшимъ странамъ ѻ҆́крⷵтнымъ иⷯ · Того ради с҄е гл҃етъ а҆донаи г҃ь . а҆ще не въ ѻ҆гни рве́нїѧ мое̑го гл҃ахъ на про́чаѧ страны , и҆ на и҆дꙋме́ю всю . ꙗ҆́ко да́ша прича́стїе мое себѣ въ наслѣдїе , съ весе́лїемъ ѿ всего срⷣца . нечествова́вше дш҃а , ꙗ҆́ко потреби́ти повое̑ва́нїемъ · Того ради прорцы до ꙁемлѝ і҆и̑л҃евы , и҆ рцы горамъ , и҆ хо́лмомъ , и҆ полѧнамъ , и҆ де́бреⷨ · Се̑ гл҃етъ а҆дона́и г҃ь , с҄е а҆ꙁъ въ рве́нїи мое̑мъ и҆ въ ꙗ҆́рости мое̑и гл҃а , въ ѹ҆кори́ꙁны мѣсто , ю҆́же прїѧ́сте ѿ стра́нъ . того ради с҄е гл҃етъ а҆дона́и г҃ь . с҄е а҆ꙁъ въꙁдви́жꙋ рꙋ́кꙋ свою на страны , ꙗ҆́же ѻ҆крⷵтъ ваⷵ . си́це беꙁ̾че́стїе и҆хъ прїимꙋтъ · Ваша же вина и҆ плоⷣ горы іи̑л҃евы , поꙗ҆́дѧ́т̾ лю́дїе мои , ꙗ҆́ко надѣюⷮсѧ прїити · Ꙗ҆́ко с҄е а҆ꙁъ на ваⷵ , и приꙁрꙋ на вы . и҆ раꙁдѣ́лаетесѧ , и҆ насѣ́ете . и҆ ѹ҆мно́жꙋ въ ваⷵ чл҃ки , весь до́мъ і҆и̑л҃въ до кон̾ца . и҆ населѧтсѧ гра́ди , и҆ пꙋсты́нѧ ѻ҆градѧтсѧ . и҆ ѹ҆мно́жꙋ ваⷵ люⷣми и҆ скотомъ , и҆ ѹ҆мно́жатсѧ и҆ въꙁрастꙋтъ . и҆ вселю въ ваⷵ ꙗ҆ко прежде  , и҆ бл҃го сътворꙋ вамъ ꙗ҆́ко в перваѧ лѣта прежде ваⷵ . и҆ раꙁꙋмѣ́ете ꙗ҆́ко а҆ꙁъ е҆смь г҃ь · Се̑ гл҃етъ а҆дона́и г҃ь , поне́же гл҃ахъ тебѣ . ꙁемлѧ̀ ꙗ҆дꙋщи чл҃ки ты е҆си , и҆ бесча́дъ ѿ страны твое̑ѧ бы́сть . того ра́ди чл҃къ ксемꙋ не поꙗ̑си , и҆ страна твоа не сътворитъ тебе бесча́дъ  , гл҃ет̾ г҃ь . и҆ не ѹ҆слы́шитсѧ въ ваⷵ ктомꙋ бесче́стїе стра́н̾ско , и҆ ѹ҆кори́ꙁны стра́н̾ски не поⷣи̑мете ктомꙋ , и҆ страна твоѧ не бꙋ́детъ бесчаⷣ  , гл҃етъ а҆дона́и г҃ь · И҆ бы́сть сло́во гн҃е къ мнѣ гл҃ѧ сн҃е чл҃чь . домъ і҆и̑л҃евъ всели́сѧ на ꙁемлѝ свое̑и , и҆ ѻ҆сквернави́ша ю҆̀ пꙋтемъ и҆хъ , и҆ кꙋми́рми и҆хъ , и҆ нечистота́ми и҆хъ . по нечистотѣ сѣдѧ́щїѧ , бы́сть пꙋть и҆хъ преⷣ лицемъ мои̑мъ . и҆ раꙁлѣѧ́хъ ꙗ҆́рость мою на́ нѧ , кро́ви ради ю҆́же пролїа́ша на́ ꙁемлю , и҆ кꙋми́рми и҆хъ ѻ҆сквернави́ша ю҆̀ . и҆ расыпахъ ѧ҆̀ въ страны , и҆ раꙁвѣѧхъ ѧ҆̀ в ꙁемлѧ̀ . по пꙋти иⷯ , и҆ по хꙋдожествоⷨ и҆хъ сꙋди́хъ и҆мъ · И внидо́ша въ страны̀ в нѧ́же внидо́ша та́мо , и҆ ѻ҆сквернави́ша и́мѧ мое ст҃ое . внегда гл҃ахꙋ и҆мъ лю́дїе гн҃и сїи , и҆ ѿ ꙁемлѧ̀ сїи ѿшлѝ сꙋть . пощадѣхъ ѧ҆̀ и҆́мени ради мое̑го ст҃ого , е҆же ѻ҆сквернавѝ домъ і҆и̑л҃евъ т҄ꙋ а́може вни́де · Того ради рцы̀ домꙋ і҆и̑л҃евꙋ , с҄е гл҃етъ а҆дона́и г҃ь . не ва́мъ а҆ꙁъ творю̀ доме і҆и̑л҃евъ , н҄о и҆мени мое̑го ра́ди ст҃го е҆же ѻ҆сквернави́сте въ стра́нахъ т҄̑ꙋ а҆́може внидо́сте · Но̑ ѻ҆сщ҃ꙋ и҆́мѧ свое вели́кое ѻ҆скверненое въ странаⷯ , е҆же ѻ҆сквернави́сте сре́дѣ и҆хъ . и҆ раꙁꙋмѣ́ютъ страны̀ ꙗ҆ко аꙁъ е҆смь г҃ь , гл҃етъ а҆дона́и , вънегда̀ ѻ҆сщ҃ꙋсѧ въ ва́съ преⷣ ѻ҆чи́ма и҆́хъ · и҆ пои̑мꙋ в҄ы ѿ стра́нъ , и҆ съберꙋ в҄ы ѿ всѣхъ роже́нїи , и҆ въведꙋ в҄ы в ꙁе́млю вашꙋ И҆ въскроплю̀ на́ вы водꙋ чи́стꙋ , и҆ ѻ҆чи́ститесѧ ѿ всⷯѣ нечисто́тъ ва́шихъ , и҆ ѿ всѣхъ кꙋми́ръ вашихъ ѻ҆чищꙋ васъ · И҆ даⷨ вамъ срⷣце но́во , и дх҃ъ но́въ дамъ вамъ . и҆ ѿврьгꙋ срⷣце ка́меное ѡ пло́ти вашеѧ . и҆ дамъ вамъ срⷣце пло́тѧно , и дх҃ъ мои да́мъ въ ваⷵ · И҆ сътворю̀ , да в ꙁа́повѣдехъ мои̑хъ хо́дите , и҆ сꙋды моѧ снабдитѐ и сътворитѐ ѧ҆̀ · И҆ вселите́сѧ на ꙁемлѝ , ю҆же да́хъ ѿц҃емъ ва́шимъ . и҆ бꙋдете м҄и въ лю́ди , а҆́ꙁ же бꙋдꙋ вамъ въ б҃ъ . и҆ сп҃сꙋ в҄ы ѿ нечистоⷮ ва́шихъ , и҆ ѻ҆чи́щꙋ в҄ы ѿ грѣхъ ва́шихъ всѣхъ . и҆ приꙁовꙋ пшени́цꙋ и҆ ѹмно́жꙋ ѧ҆̀ , и҆ не даⷨ на вы гла́да · и҆ распложꙋ̀ пло́дъ дре́вныи , и пло́ды по́льскїѧ , ꙗ҆́коже не прїимете ктомꙋ̀ гла́дныѧ ѹ҆кори́ꙁны въ странахъ · И҆ помѧнете пꙋтѝ своѧ ꙁлы́ѧ , и҆ ходо́жъства ва́ша не бл҃гаѧ . и҆ съгнꙋша́етесѧ преⷣ лицемъ и҆хъ , ѻ҆ беꙁако́нїихъ ва́шихъ , и҆ ѻ҆ согнꙋше́нїих̾ ва́шихъ · Не ваⷵ ра́ди творю̀ доме і҆и̑левъ , гл҃етъ а҆дона́и г҃ь . съвѣстно да бꙋдетъ вамъ доме і҆и̑л҃евъ . постыди́тесѧ и҆ ѹ҆клони́те ѿ пꙋтѝ ва́шего до́ме і҆и̑л҃евъ Се̑ гл҃етъ а҆дона́и г҃ь , во́нже дн҃ь ѻ҆чищꙋ в҄ы ѡ беꙁаконїи ва́шихъ . и҆ населю гра́ды и҆ съгра дѧ́тсѧ пꙋсты́нѧ , и҆ ꙁемлѧ̀ погибшаѧ раꙁдѣлаетсѧ . и҆́мже погꙋблена бы́сть преⷣ ѻ҆чима всемꙋ ми́моходѧ́щемꙋ · и҆ рекꙋтъ , ꙁемлѧ̀ ѻ҆̑на погибшаѧ бы́сть ꙗ҆́ко гра́дъ пи́щ̾ныи . и҆ гра́ди ѻ҆пꙋстѣвшїи и҆ раскопанїи , ꙁабра́лы ѹ҆твержⷣени ста́ша . и҆ раꙁꙋмѣ́ютъ страны̀ , е҆ли́коже и҆хъ ѻ҆ста́нетъ ѻ҆́крⷵтъ ва́съ , ꙗ҆ко а҆́ꙁъ г҃ь съградихъ раꙁоре́ныѧ , и҆ насади́хъ поги́бшаѧ . а҆ꙁъ г҃ь гл҃аⷯ и҆ сътворю̀ · Се гл҃етъ а҆дона́и г҃ь . с҄е е҆щѐ ѻ҆бращꙋсѧ сътвори́ти до́мꙋ і҆и̑л҃евꙋ , ꙗ҆́ко сътвори́ти и҆мъ . и҆ ѹ҆мно́жꙋ ѧ҆̀ ꙗ҆́ко ста́до лю́дъско , ꙗ҆́ко ѻ҆вца̀ ст҃ыѧ , и҆ ꙗ҆́ко ѻ҆вца̀ і҆ерⷵли́млѧ въ пра́ꙁнⷣикъ е҆го . та́ко бꙋдⷮꙋ гра́ди ѻ҆пꙋстѣвшїи по́лни ѻ҆вець , и҆ чл҃кь . и҆ раꙁꙋмѣ́ютъ ꙗ҆́ко а҆ꙁъ г҃ь ·
Глⷡ‍҇а , л҃ꙁ · И бысть на мнѣ рꙋка гн҃ѧ , і҆ и҆ꙁведе м҄ѧ въ дꙋсѣ гн҃и , и҆ поста́ви м҄ѧ средѣ по́лѧ . се́же бѧше по́лно ко́стеи чл҃чьскихъ . и҆ ѻ҆бведе м҄ѧ ѻ҆крⷵтъ и҆хъ , и҆ ѻкрⷵтъ . и҆ с҄е мно́ги ѕѣло на лицы по́лѧ , и҆ сꙋхы ѕѣ́ло · И҆ рече къ мнѣ , сн҃е чл҃чь , ѻ҆живлю л҄и ко́сти сїѧ . и҆ реко́хъ , г҃и б҃е т҄ы вѣ́си т҄о · И҆ реⷱ‍҇ къ мнѣ , прор̾цы ѻ҆ костеⷯ сиⷯ , прорцы сн҃е чл҃чь . и҆ реⷱ‍҇ши к ниⷨ , ко́сти сїѧ сꙋхїѧ слы́шите сло́во гн҃е . с҄е гл҃етъ а҆дона́и г҃ь ко́стеⷨ симъ . с҄е а҆ꙁъ въведꙋ въ васъ дх҃ъ живо́тенъ . и҆ да́мъ на ва́съ жи́лы , и҆ въꙁведꙋ на ва́съ пло́ть , и҆ прострꙋ по ва́мъ ко́жю , и҆ да́мъ дх҃ъ мо́и въ ва́съ , и҆ ѻ҆живетѐ . и҆ ѹ҆вѣсте ꙗ҆́ко а҆ꙁъ е҆смь г҃ь · И҆ прореко́хъ ꙗ҆́коже ꙁаповѣ́да м҄и г҃ь . и҆ бысть гла́съ внегда̀ м҄и пророчествова́ти . и҆ с҄е трꙋсъ , и҆ съвокꙋплѧ́хꙋсѧ ко́сти , ко́сть къ ко́сти ка́ѧждо къ соста́вꙋ свое̑мꙋ · и҆ ви́дѣхъ , и҆ с҄е бы́ша и҆м̾ жи́лы , и҆ пло́ть растѧ́ше и҆ въсхожда́ше . и҆ протѧжесѧ и҆́ма ко́жа верхꙋ . дх҃а же не бѣа́ше в̾ нихъ · И҆ ре́че къ мнѣ , прорцы̀ ѻ҆ дꙋсѣ , прорцы сн҃е чл҃чь . и҆ рцы̀ дх҃ови , с҄е гл҃ет̾ а҆дона́и г҃ь . ѿ четы́рехъ вѣтръ да прїидетъ дꙋхъ , да д̾хнетъ въ меⷬ‍҇твыѧ сїѧ , и҆ ѻ҆живꙋтъ · И҆ прорекохъ ꙗ҆́коже повелѣ ми . и҆ внїиде в нѧ̀ дх҃ъ , и҆ ѻ҆жиша . и҆ ста́ша на нога́хъ свои̑хъ , събо́ръ мно́гъ ѕѣло · И҆ реⷱ‍҇ г҃ь къ мнѣ гл҃ѧ , сн҃е чл҃чь , сїѧ ко́сти весь до́мъ і҆и̑л҃евъ е҆сть . тїи б҄о гл҃ют̾ , сꙋхи бы́ша ко́сти на́ша , поги́бе надежⷣа на́ша , раⷥгласи́хомъсѧ · Того ради прор̾цы сн҃е чл҃чь . и҆ р̾цы к нимъ , с҄е гл҃етъ а҆дона́и г҃ь . с҄е а҆ꙁъ ѿвръꙁꙋ гро́бы ваша , і҆ и҆ꙁведꙋ васъ ѿ гробъ ва́шихъ лю́дїе моѝ . и҆ въведꙋ в҄ы ꙁъ ꙁемлю і҆и̑л҃евꙋ , и҆ ѹ҆вѣсте ꙗ҆ко а҆ꙁъ е҆смь г҃ь . внегда̀ ѿвръсти м҄и гро́бы ва́ша , е҆же въꙁвести в҄ы ѿ гро́бъ ва́шихъ лю́ди моѧ . и҆ дамъ дх҃ъ мои въ ва́съ , и҆ жи́ви бꙋдете . и҆ поста́влю в҄ы на́ ꙁемли ва́шеи . и҆ ѹ҆вѣсте ꙗ҆ко а҆ꙁъ г҃ь , гл҃аⷯ . и҆ сътворю , гл҃етъ а҆дона́и г҃ь · И҆ бы́сть сло́во гн҃е къ мнѣ гл҃ѧ , сн҃е чл҃чь , воꙁми себѣ же́ꙁлъ е҆ді́нъ , и҆ въпиши на неⷨ і҆ѹ́дꙋ , и҆ сн҃ы і҆и̑л҃евы прилежа́щаѧ к немꙋ . и҆ же́ꙁлъ вто́рыи воꙁми себѣ , и҆ напиши и҆̀ , і҆ѻ́сифовъ же́ꙁлъ , и҆ е҆фрѣмовъ , и҆ всѧ̀ сн҃ы і҆и̑левы , и҆ приложи́вшаѧсѧ к немꙋ . и҆ съвокꙋпи ѧ҆̀ са́мы себѣ въ же́ꙁлъ е҆ді́нъ , ꙗ҆́коже свѧꙁа́ти ѧ҆̀ . и҆ бꙋдꙋтъ въкꙋпѣ в рꙋ́цѣ твое́и · И҆ бꙋдетъ е҆гда̀ гл҃ютъ к тебѣ сн҃ве людїи твои̑хъ , въпраша́юще . не совѣсти́ши л҄и наⷨ т҄ы , чт҄о сѐ е҆сть тебѣ . и҆ речеши к нимъ , с҄е гл҃етъ а҆дона́и г҃ь . с҄е а҆ꙁъ пои̑мꙋ племѧ̀ і҆ѻ́сифово , е҆же е҆сть в рꙋцѣ е҆фремовѣ , и҆ племена і҆и̑л҃ева , прилежа́щаа к немꙋ . и҆ да́мъ ѧ҆̀ с ни́мъ къ племени і҆ѹ́динꙋ . и҆ бꙋдетъ въ жеꙁлъ е҆ді́нъ в̾ рꙋцѣ і҆ѹ́динѣ · И҆ бꙋдꙋтъ дре́ва на нихже писа́ти бꙋдеши в рꙋцѣ твое́и , преⷣ ѻ҆чима и҆хъ . и҆ речеши к ни́мъ , с҄е гл҃етъ а҆дона́и г҃ь · Се̑ а҆ꙁъ пое́млю ве́сь до́мъ і҆и̑л҃евъ ѿ среды стра́нъ , а҆́може бѣша въшли та́мо . и҆ съберꙋ ѧ҆̀ на́ ꙁемлю і҆и̑л҃евꙋ , и҆ дамъ ѧ҆̀ въ странꙋ̀ на ꙁемлѝ мое́и , въ горахъ і҆и̑л҃евахъ . и҆ кнѧ́ѕь е҆ді́нъ бꙋдетъ въ всѣхъ и҆хъ въ цр҃ь · И҆ не бꙋдꙋтъ ктомꙋ въ дв҄ѣ странѣ , н҄и раꙁдѣлѧⷮсѧ ктомꙋ на дво́е црⷵтво . да сѧ не ѻ҆сквернавлѧ́ютъ е҆щѐ в кꙋмирехъ и҆хъ , и҆ в̾ согнꙋшенїи и҆хъ , и҆ во всѣхъ непра́вдаⷯ и҆хъ . і҆ и҆ꙁбавлю ѧ҆̀ ѿ всего беꙁако́нїѧ и҆хъ , е҆же съгрѣшиша в нихъ , и҆ ѻ҆чищꙋ ѧ҆̀ . и҆ бꙋдⷮꙋ м҄и в лю́ди , и҆ а́ꙁъ бꙋдꙋ и҆мъ въ б҃ъ . и҆ рабъ мо́и дв҃дъ кнѧ́ѕь средѣ иⷯ , и҆ пастꙋхъ е҆ді́нъ бꙋдет̾ всѣмъ иⷨ · Въ ꙁаповѣдехъ моиⷯ ходи́ти начнⷮꙋ , и҆ сꙋды моа̀ снабдѧтъ и҆ сътво́рѧт̾ ѧ҆̀ . и҆ вселѧ́тсѧ на ꙁемлѝ свое́и , ю҆же дахъ рабꙋ мое̑мꙋ і҆а́ковꙋ , на не́иже жи́ша та́мо ѿц҃ы и҆хъ . и҆ вселѧ́тсѧ на не́и тїи , и҆ сн҃ове и҆хъ , и҆ сн҃ове сн҃овъ и҆хъ до́ вѣка . и҆ дв҃дъ рабъ мои , кнѧѕь и҆хъ бꙋдетъ въ вѣкъ · И҆ ѹ҆твержꙋ и҆мъ ꙁавѣтъ ми́ренъ , и҆ ꙁавѣща́нїе вѣчно бꙋдеⷮ и҆мъ . и҆ ѹ҆кореню ѧ҆̀ , и҆ ѹ҆мно́жꙋ . и҆ дамъ ѻ҆сщ҃енїе мое посредѣ и҆хъ въ вѣкъ , и҆ бꙋдетъ в̾селенїе мое в ниⷯ . и҆ бꙋдꙋ и҆мъ б҃ъ , а҆ ѻ҆ни бꙋдꙋтъ м҄и лю́дїе . и҆ ѹ҆вѣдѧтъ страны , ꙗ҆́ко а҆ꙁъ е҆смь г҃ь ѻ҆сщ҃аѧ́й ѧ҆̀ . внегда̀ бꙋдꙋтъ ѻ҆сщ҃енїѧ моѧ̀ средѣ и҆хъ въ вѣкъ ·
Глⷡ‍҇а , л҃и · И бы́сть сло́во гн҃е къ мн҄ѣ гл҃ѧ , сн҃е чл҃чь . ѹ҆твердѝ лицѐ свое на го́га , и҆ на́ ꙁеⷨлю маго́га , и҆ на кн҃ꙁѧ рос̾ска , мосо́хъ , и҆ ѳо́вель  · И҆ рцы̀ е҆мꙋ , с҄е гл҃етъ а҆дона́и г҃ь . с҄е а҆ꙁъ на́ тѧ го́гъ и҆ маго́гъ кн҃ꙁѧ рос̾ска , мосо́хъ , и҆ ѳо́вель . и҆ съвращꙋ̀ т҄ѧ ѻ҆́крⷵтъ , и҆ въложꙋ ѹ҆ꙁдꙋ̀ въ че́люсти твоѧ . и҆ съберꙋ т҄ѧ , и҆ вс҄ю си́лꙋ твою , конѧ̀ и҆ кон̾ники ѻ҆блъче́ны въ бро́нѧ вс҄ѧ , събо́ръ мно́гъ , шле́мы , и҆ меча , и҆ щиты вс҄ѧ и҆мꙋща . Всѝ тїи персе , и҆ мꙋри , и҆ лѷди , и҆ лѷвїесъ , и҆ фꙋтъ с ни́ми , и҆ вс҄и сїи щи́ты и҆ шле́мы и҆мꙋще . гомерь , и вс҄и и҆же ѻ҆ неⷨ . до́мъ тръгама́нь и҆ вс҄ѧ ѹ҆тверже́нїѧ е҆го , и҆ страны̀ мно́ги с ни́мъ · Ѹ҆готови́сѧ ѹ҆готови́сѧ саⷨ т҄ы , и҆ ве́сь събо́ръ твои събраныи к тебѣ , и҆ бꙋдеши м҄и въ пре́днюю стражбꙋ̀ . ѿ дн҃ь мно́жаиш̾ да сѧ ѹ҆гото́виши , и҆ въ послѣднѧѧ лѣта прїидеши . и҆ прїидеши на ꙁемлю , въ ꙁе́млю ѿвраще́нꙋю ѿ меча̀ събранꙋю ѿ людїи мно́гъ , къ ꙁемлѝ і҆и̑л҃евѣ , ꙗ҆же бы́сть пꙋста̀ всю́дꙋ · И҆ тїи же ѿ стра́нъ и҆ꙁыдо́ша , и҆ вселѧ́тсѧ с ми́ромъ вс҄и тїи . и҆ на́идеⷮ до́ждь , и҆ прїидеши ꙗ҆́ко бꙋ́рѧ . прїидеши ꙗ҆́ко и҆ ѻ́блацы покрыти ꙁе́млю . и҆ паде́ши т҄ы , и҆ вс҄и и҆же в̾ тебѣ , и҆ страны мно́ги с тобо́ю · Се̑ гл҃ет̾ а҆дона́и г҃ь . в̾ то́и дн҃ь въꙁы́идꙋтъ гл҃и на срⷣце твое , и҆ помы́слиши помышле́нїѧ ѕл҄а , и҆ рече́ши . да в̾ꙁыидꙋ на́ ꙁемлю ѿврьженꙋ , и҆ прїидꙋ на млъча́щаѧ лю́ди , и҆ съ млъча́нїемъ живꙋща на ꙁемлѝ , на не́иже нѣсть гра́да , ни две́рїи , ни верѣи . ꙗ҆́коже плѣни́ти плѣны , и҆ вꙁѧ́ти и҆мѣнїе и҆хъ . ꙗ҆́ко ѻ҆брати́ти рꙋкꙋ мою на ꙁемлю ѻ҆пꙋщенꙋ , ꙗ҆́же насели́сѧ ѻ҆ странѣ събранѣ ѿ людїи мно́гъ . сътвори́вше притѧже́нїѧ и҆мѣнїе живꙋщихъ на пꙋ́пѣ ꙁемлѝ · Саⷡ‍҇ва и҆ деда́нъ , кꙋпцы̀ ѳарси́съ , и҆ вс҄ѧ льво́ве и҆хъ рекꙋтъ тебѣ . е҆да̀ на плѣне́нїе ꙗ҆́ко плѣнити т҄ы грѧде́ши . и҆ смѧсти древеса̀ съꙁва́лъ е҆си лю́ди своѧ , в̾ꙁѧ́ти сребро̀ и҆ ꙁла́то , ѿвестѝ притѧжа́нїѧ і҆ и҆мѣнїѧ , ꙗ҆́ко плѣни́ти плѣнъ вели́къ · Того раⷣ‍ꙵ прорцы̀ сн҃е чл҃чь , и҆ рцы̀ го́гꙋ . с҄е гл҃еⷮ а҆дона́и г҃ь , не в то́и ли дн҃ь ѹ҆бо внегда̀ вселѧⷮсѧ лю́дїе моѝ і҆и̑л҃ь с ми́роⷨ . и҆ ѹ҆вѣ́си и҆ въста́неши , и҆ прїидеши ѿ мѣста свое̑го ѿ конца̀ сѣверьска , т҄ы и҆ страны̀ мно́ги с тобо́ю , кон̾ницы на ко́нѣхъ вс҄и . събо́ръ вели́къ и҆ си́ла мно́га . и҆ въꙁы́идеши на люди моѧ і҆и̑л҃ю , ꙗ҆́ко ѻ́блакомъ покры́ти ꙁе́млю . въ послѣ́днѧѧ дн҃и бꙋдеⷮ · и҆ въꙁведꙋ т҄ѧ на́ ꙁемлю мою̀ . да мѧ ѹ҆вѣдѧⷮ вс҄ѧ страны̀ , е҆гда̀ ѻ҆сщ҃юсѧ пред ни́ми ѠѼ го́гъ · Се̑ гл҃етъ а҆дона́и г҃ь го́гꙋ , ты̀ е҆си ѻ҆ немже гл҃ахъ въ дн҃и прьвыѧ , рꙋко́ю ра́бъ мои̑хъ прⷪ‍҇ркъ і҆и̑л҃евыхъ , проре́кшихъсѧ въ ты̀ дн҃и и҆ лѣта ꙗ҆́ко привестѝ т҄ѧ на́ нѧ · И҆ бꙋдетъ в̾ то́и дн҃ь , въ дн҃и прише́ствїѧ го́гова на́ ꙁемлю і҆ил҃евꙋ , гл҃етъ а҆дона́и г҃ь . въꙁы́идетъ ꙗ҆́рость моѧ въ гнѣвѣ мое̑мъ и҆ р̾ве́нїѧ моѧ . въ ѻ҆гнѝ гнѣва мое̑го гл҃ахъ т҄о , да а́ще не бꙋдетъ в то́и дн҃ь трꙋсъ велик̾ на ꙁемлѝ і҆и̑л҃вѣ . въстрѧсꙋтсѧ ѿ лица̀ гн҃ѧ , го́гъ , и҆ ры́бы морьскїѧ , и҆ пти́ца нбⷵныѧ , и҆ ѕвѣри польстїи , и҆ весь гаⷣ пол̾ꙁѧ́и по ꙁемлѝ , и҆ всѝ чл҃цы на лицѝ всеѧ ꙁемлѧ̀ . и҆ распадꙋтсѧ го́ры , и҆ расы́плютсѧ де́бри , и҆ ве́сь гра́дъ на́ ꙁемлю сѧ паде́тъ . и҆ поꙁовꙋтъ на́нь весь стра́хъ мечныи въ всѣхъ гораⷯ мои̑хъ , гл҃етъ а҆дона́и г҃ь · Ме́чь чл҃ка на бра́та е҆го бꙋдетъ . и҆ ѿсꙋждꙋ е҆мꙋ смр҃тїю , и҆ кро́вїю , и҆ до́ждеⷨ потоплѧ́ющемъ , и҆ ка́менїемъ граⷣнымъ . ѻ́гнь и҆ ка́мень горѧ́щь ѻ҆дождꙋ̀ нань , и҆ на всѧ̀ сꙋщаѧ с нимъ  . и҆ въꙁвели́чюсѧ , и҆ ѻ҆сщ҃ꙋсѧ , и҆ просла́влюсѧ , и҆ ѹ҆вѣ́денъ бꙋдꙋ преⷣ страна́ми мно́ѕѣми . и҆ ѹ҆вѣ́дѧтъ ꙗ҆́ко а҆ꙁъ е҆смь г҃ь ·
Глⷡ‍҇а , л҃ѳ · И т҄ы сн҃е чл҃чь прорцы̀ до го́га , и҆ рцы̀ . се̑ гл҃етъ а҆дона́и г҃ь , с҄е а҆ꙁъ на́ тѧ го́гъ кнѧ́ѕѧ рос̾ска , мосо́хъ , и҆ ѳо́вель . и҆ съберꙋ̀ и҆ наста́влю т҄ѧ , и҆ въꙁведꙋ т҄ѧ ѿ кон̾ца сѣвер̾ска , и҆ въꙁведꙋ т҄ѧ на́ горы і҆и̑л҃евы . і҆ и҆стрѧснꙋ рожа́никъ твои ѿ рꙋкѝ твое́ѧ лѣвыѧ , и҆ стрѣлы твоѧ̀ ѿ рꙋкѝ твое́ѧ десныа . и҆ поражꙋ т҄ѧ на горахъ і҆и̑л҃евахъ , и҆ падеши т҄ы и҆̑ вси и҆же ѹ҆ тебе , и҆ мно́ги страны̀ с тобо́ю . ѿдадѧ́тсѧ въ мно́жество п̾тичьско в̾семꙋ парѧ́щемꙋ , и҆ всⷨѣ ѕвѣремъ по́льскимъ , и҆деже т҄ѧ ѿдахъ на и҆ꙁъꙗ̑денїе . на лицы по́лю паде́ши , ꙗ҆́ко а҆ꙁъ гл҃ахъ , гл҃етъ а҆дона́и г҃ь · И҆ пꙋщꙋ ѻ҆́гнь на маго́га , и҆ ѹ҆селѧ́тсѧ ѻ҆́строви съ ми́ромъ . и҆ ѹ҆вѣдѧтъ ꙗ҆́ко а҆ꙁъ е҆смь г҃ь . і҆ и҆мѧ мое ст҃ое съвѣстно бꙋдетъ средѣ людїи мои̑хъ і҆и̑л҃евѣхъ , и҆ не ѻ҆сквер̾нитсѧ и҆мѧ мое ст҃ое ктомꙋ . и҆ ѹ҆вѣдѧтъ страны̀ , ꙗ҆́ко а҆ꙁъ е҆смь г҃ь ст҃ый средѣ і҆и̑л҃ѧ · Се приспѣ и҆ ѹ҆вѣси ꙗ҆́ко бꙋдетъ , гл҃етъ а҆дона́и г҃ь , с҄е е҆сть то́и дн҃ь ѻ҆ немже гл҃ахъ . і҆ и҆ꙁыидꙋтъ живꙋщїи въ градѣхъ і҆и̑л҃евѣхъ , и҆ пожгꙋтъ ѻ҆рꙋжїе , и҆ щиты и҆ ко́пїѧ , и҆ рожа́ники и҆ с̾ стрѣла́ми , і҆ и́ꙁдрꙋчми  , и҆ лꙋщами . и҆ раждегꙋтъ и҆ми ѻ҆́гнь сеⷣмь лѣтъ . и҆ не въꙁмꙋтъ древо с по́лѧ , н҄и съсѣкꙋтъ въ дꙋбра́вѣ . н҄о ѻ҆рꙋжїемъ раждегꙋтъ ѻ҆́гнь . и҆ плѣнѧтъ плѣнившаѧ и҆хъ , и҆ смѧтꙋтъ смѧ́тшаѧ и҆хъ , гл҃етъ а҆дона́и г҃ь · И҆ бꙋдетъ въ то́и дн҃ь , го́гꙋ мѣсто нарочно гробъ і҆и̑л҃евъ , много мꙋж́но , и҆ пришеⷣших̾ ѿ востоⷦ‍҇ мор̾скихъ . и҆ ꙁаградѧ́тъ ѹ́стїе де́бри . и҆ погребꙋтъ т҄ꙋ гога , и҆ вс҄е мно́жество е҆го . и҆ проꙁове́тсѧ т҄о мно́гомꙋжно го́гово . и҆ вкопа́ютъ ѧ҆̀ весь домъ і҆и̑л҃евъ да ѻ҆чи́ститсѧ ꙁемлѧ сеⷣмь мⷵць . и҆ погребꙋтъ ѧ҆̀ всѝ лю́дїе ꙁе́мнїи . и҆ бꙋдетъ и҆мъ в нарокъ , во́нже дн҃ь прославлюсѧ , гл҃етъ а҆дона́и г҃ь · И҆ мꙋжа ѿнюдъ нарекꙋтъ проходѧ́щаѧ ꙁе́млю , ꙗ҆́коже ѻ҆ста́вшаѧ на лицы ꙁемли погрести , и҆ ѻ҆чисти́ти ꙁе́млю . до сеⷣми мⷵць и҆ въꙁы́щꙋт̾ ѕѣло . весь проходѧи ꙁемлјо и҆ мимоходѧ́и , и҆ ѹ҆ꙁрѣвыи ко́сть чл҃чю , сътвориⷮ ѹ҆ неѧ ꙁна́менїе . до́ндеже погребꙋ ю҆̀ погрѣба́ющеи въ многомꙋжнѣ го́говѣ · і҆ и҆мѧ же мѣстꙋ проꙁовеⷮсѧ паде́нїе мно́гомꙋжно . и҆ ѻ҆̑чи́ститсѧ ꙁемлѧ̀ · И҆҆ т҄ы сн҃е чл҃чь прорцы̀ , с҄е гл҃етъ а҆дона́и г҃ь . рцы̀ все́и пти́цы парѧ́щеи , и҆ къ всемꙋ̀ ѕвѣрю пльскомꙋ . съберѣтесѧ , и҆ прїидѣте . съберѣтесѧ ѿ всѣхъ ѻ́крⷵтныхъ е҆го на ꙁаколе́нїе е҆же ꙁакла́хъ вамъ , ꙁаколе́нїе ве́лїе на гора́хъ і҆и̑л҃евахъ . да ꙗ҆стѐ мѧ́са , и҆ пїете кро́вь . мѧ́са щюдовъ и҆ꙁъꙗ̑стѐ , и҆ кро́вь кн҃ѕь ꙁе́мныхъ и҆спие̑те . ѻ́вны , и҆ телца , и҆ коꙁлы , и҆ волы , и҆ пти́ць пито́мыхъ , и҆ вс҄и тꙋчнїи . и҆ да ꙗ҆сте мѧса до сы́тости , и҆спїете кро́вь ѿ коле́нїѧ мое̑го е҆же ꙁакла́хъ  . и҆ насы́титесѧ ѿ трапе́ꙁы мое́ѧ , ко́нѧ , и҆ кон̾ника щюда , и҆ вс҄е мꙋжество во́инъско , гл҃етъ а҆дона́и г҃ь . и҆ дамъ сла́вꙋ мою въ ваⷵ , и҆ ѹ҆ꙁрѧ́тъ всѧ̀ страны̀ сꙋдъ мои и҆же сътвори́хъ , и҆ рꙋкꙋ мою ю́же наведо́хъ на́ нѧ . и҆ ѹ҆̑вѣсть весь доⷨ і҆и̑л҃евъ ꙗ҆́ко а҆ꙁъ е҆смь г҃ь б҃ъ и҆хъ , ѿ сего дн҃е и҆̑ проче · И҆ ѹ҆вѣдѧтъ вс҄ѧ страны̀ , ꙗ҆́ко грѣхъ ра́ди и҆хъ плѣне́ни бы́ша до́мъ і҆ил҃евъ . понеⷤ‍ⷷ ѿврьгошасѧ мене , и҆ ѿврати́хъ лицѐ свое ѿ ни́хъ , и҆ да́хъ ѧ҆̀ в рꙋцѣ враго́мъ и҆хъ , и҆ падо́ша мече́мъ вс҄и . по нечистота́мъ и҆хъ , и҆ по мрьⷥскимъ грѣхо́мъ ѹ҆чини́хъ иⷨ , и҆ съкры́хъ лицѐ мое ѿ ни́хъ · Того ра́ди с҄е гл҃етъ а҆дона́и г҃ь , нн҃ѣ въꙁ̾вращꙋ плѣн̾ники і҆а́ковлѧ , и҆ поми́лꙋю домъ і҆и̑л҃евъ . и҆ въꙁревнꙋю и́мени ради мое̑го ст҃аго , и҆ во́ꙁмⷮꙋ нече́стїе и҆хъ и҆ всѧ̀ непра́вды и҆хъ , ꙗ҆же неправдова́ша къ мнѣ . е҆гда̀ в̾селѧ́тсѧ на ꙁемлѝ и҆хъ с ми́ромъ , и҆ не бꙋдеⷮ постраша́ющаго . внегда̀ въꙁ̾вращꙋ ѧ҆̀ ѿ стра́нъ , і҆ и҆ꙁведꙋ ѧ҆̀ ѿ ꙁе́мль и҆хъ . и҆ ѻ҆свѧщꙋсѧ в нихъ предъ страна́ми , и҆ ѹ҆вѣдѧтъ ꙗ҆́ко а҆ꙁъ е҆смь г҃ь б҃ъ иⷯ . внегда̀ ꙗ҆влю́сѧ и҆мъ въ страна́хъ , и҆ съвокꙋплю ѧ҆̀ на́ ꙁемлю и҆хъ , и҆ не ѻ҆ста́влю ѿ них̾ та́мо ктомꙋ , и҆ не ѿвращꙋ лица свое̑го ктомꙋ ѿ нихъ . ꙁане́ же раꙁлїѧхъ ꙗ҆́рость мою на до́мъ і҆и̑л҃евъ , гл҃етъ а҆дона́и г҃ь ·
Глⷡ‍҇а , м҃ · И бы́сть въ пѧ́тое междꙋ десѧтма лѣтома плѣне́нїа нашего , пѧ́того мⷵца , въ десѧ́тыи дн҃ь мⷵца . въ четве́ртоенадесѧте лѣто по плѣне́нїи гра́дꙋ . Въ то́и дн҃ь быⷵ на мнѣ рꙋка гн҃ѧ , и҆ веде м҄ѧ та́мо . въ видѣнїи бж҃їи веде же м҄ѧ на́ ꙁемлю і҆и̑л҃евꙋ . и҆ поста́ви м҄ѧ на горѣ высо́цѣ ѕѣ́ло , на не́и же ꙗ҆́ко съгражде́нїе гра́да прѧ́мо полꙋ́дне . и҆ въведе м҄ѧ та́мо . и҆ с҄е мꙋж́ъ и҆ в̾ꙁоръ е҆го бѧ́ше ꙗ҆́ко видѣ́нїе мѣ́ди льща́щисѧ , и҆ въ рꙋцѣ е҆го връвь градѧ́щихъ , и҆ тростѧна мѣ́ра , то́иже стоѧ́ше ѹ҆ вра́тъ . и҆ рече къ мнѣ мꙋжъ . видѣ ли сн҃е чл҃чь . ви́ждъ ѻ҆чи́ма свои̑ма , и҆ ѹ҆ши́ма свои̑ма слы́ши , и҆ ѹ҆чини въ срⷣцы свое̑мъ вс҄е е҆ли́коже тебѣ покаꙁаю а҆ꙁъ , ꙁане того ради влѣꙁлъ е҆смь сѣмо да т҄и покажꙋ . и҆ ѹ҆ка́жеши т҄ы вс҄е е҆ли́ко ви́диши до́мꙋ і҆и̑л҃евꙋ · И҆ с҄е ѻ҆гра́да внѣѹ҆́дꙋ ѻ҆́крⷵтъ хра́ма . и҆ в рꙋцѣ мꙋжꙋ мѣ́ра тростѧна шести ла́ктъ и҆ пѧ́ди . і҆ и҆ꙁмѣри в̾нѣшнꙋю стѣнꙋ шириню ра́вно тро́сти , и҆ высотꙋ е҆го ра́вно тро́сти . и҆ вни́де въ вра́та ꙁрѧ́щаа на въсто́къ , сеⷣмїю степе́нъ . и҆ꙁмѣрити с҄е , ше́сть ѻ҆ сїю странꙋ , шесть же ѻ҆бо́нꙋ . е҆ламъ две́рныи ра́вно тро́сти дол̾готꙋ , и҆ широтꙋ ра́вно тро́сти . е҆лам же и҆же средѣ ѳеи̑ла , шести ла́ктъ . и҆ ѳе́е вторы́и ра́вно тро́сти , долготꙋ и҆ широтꙋ , е҆лаⷨ же пѧти ла́ктъ . и҆ тре́тїи ѳе́е ра́вно тро́сти , и҆ доⷧ‍҇готꙋ и҆ широтꙋ . е҆ла́м̾ же вра́тныи , и҆же бли́ꙁъ е҆ла́ма дво́рнаго , ѻ҆сми ла́кт̾ , е҆лаⷨ же двою ла́ктꙋ . е҆лам̾ же ѹ҆́трьѹ҆дѣ две́рїи , и҆ ѳе́е две́рныи , прѧ́мо же ѳе́е , три ѻ҆ сїю странꙋ , три же ѻ҆бонꙋ , мѣра же е҆ді́на тремъ , мѣра е҆ді́на е҆̑ла́момъ ѻ҆́ба по́лы . и҆ раꙁмѣри широтꙋ две́рнꙋю десѧти ла́ктъ , широта же вра́тнаѧ тринадесѧти лак̾тъ , въ е҆ді́нъ ла́коть своди́ма . прѧ́мо ѳе́е е҆ді́наго ла́кти . ла́кти же предѣ́лъ ѻ҆́ба по́лы . ѳе́е шести ла́ктіи ѻ҆ сїю странꙋ , и҆ шести лактъ ѻ҆боѝ с҄и и҆ по́лъ . и҆ раꙁмѣри врата ѿ стѣны ѳе́е , до стѣны ѳе́е , широта ла́ктъ двою десѧтꙋ и҆ пѧти ла́ктъ , къ вра́томъ . и҆ непокровен̾ное е҆ла́м̾ма внѣ вра́т̾ , шестидесѧⷮ ла́ктъ , два десѧ́ти ѳе́емъ ѿ враⷮ ѻ҆́крⷵтъ . и҆ не покровен̾ное двор̾ца внѣ непокровен̾ное е҆ла́ма , ѹ҆́тръѹ҆́дѣ вра́тъ , пѧ́тьдесѧ́тъ ла́ктъ · и҆ две́рца съкрове́ны къ ѳеи̑мъ и҆ къ е҆ла́мъ , ѹ҆́трьѹ҆́дѣ вра́тъ ѻ҆́крⷵтъ двор̾ца . та́кождеже и҆ е҆ла́момъ две́рца ѹ҆́трьѹ҆́дѣ ѻ҆́крⷵтъ , и҆ꙁваѧ́нїа на е҆ла́мѣ ѻ҆́ба по́лы · И҆ въведе м҄ѧ въ дво́ръ ѹ҆́трьнїи . и҆ с҄е прегражⷣены ста́ѧ и҆ сто́лпи ѻ҆́крⷵтъ двора . прегражⷣенїи же тридесѧте въ столпⷯѣ . и҆ стаѧ на ю́жнаѧ вра́та по долготѣ вра́тнѣ сто́лпи до́лнїи . и҆ раꙁмѣри широтꙋ дво́рнꙋю ѿ непокрове́наго двора ѹ҆́трьнѧго внѣѹ҆́дꙋ , къ непокровеномꙋ , вра́тъ ꙁрѧ́щихъ на въсто́къ · И҆ въведе м҄ѧ на сѣ́веръ ли́ць . и҆ с҄е вра́та ꙁрѧ́ща на сѣ́веръ врата внѣшнаѧ . и҆ раꙁмѣри долготꙋ и҆хъ и҆ широтꙋ . и҆ ѳее трѝ ѻ҆ сїю странꙋ , три же ѻ҆бо́нꙋ . и҆ е҆лаѷ , и҆ е҆ламо́нъ , и́ ваѧ́нїѧ и҆хъ . и҆ бы́сть по мѣ́рѣ враⷮ ꙁрѧ́щихъ на въсто́къ , пѧтидесѧ́тъ лак̾тъ дол̾гота иⷯ , а҆ широта и҆хъ двꙋдесѧ́тꙋ и҆ пѧти лак̾тъ . и҆ дво́рца и҆хъ , и҆ е҆ламон̾̾ , и҆ ваѧ́нїѧ и҆хъ , ꙗ҆́коже и҆ вра́тъ ꙁрѧ́щихъ на въсто́къ . и҆ сеⷣмїю въсхоⷣ въсхождаа́хꙋ на́ нѧ , е҆ламо́нъ ѹ҆́трьѹ҆́дѣ . вра́та же дворꙋ ѹ҆́трьнемꙋ ꙗ҆́коже и҆ вра́та ꙁрѧ́щаѧ на въсто́к̾ . и҆ раꙁмѣри дво́ръ ѿ вра́тъ до врат̾ ла́ктъ ст҄о · И҆ приведе м҄ѧ къ ю҆́гꙋ лицемъ . и҆ с҄е вра́та ꙁрѧ́ща на ю҆́гъ . і҆ и҆ꙁмѣри ѧ҆̀ по ѳе́е и҆ е҆леѷ , и҆ е҆ламо́н̾ по мѣ́рамъ симъ . и҆ две́рца и҆хъ , и҆ е҆ламо́нъ по мѣрамъ тѣмъ . и҆ дверца и҆хъ , и҆ е҆ламо́нъ ѻ҆́҆́крⷵтъ , ꙗ҆́коже и҆ дверца т҄ꙋ е҆ла́мъ . пѧтидесѧ́тъ ла́ктъ долгота и҆хъ , а҆ широта двꙋдесѧ́тꙋ и҆ пѧти ла́ктъ . и҆ сеⷣмъ въсхо́домъ и҆мъ . и҆ е҆ла́мъ ѹ҆́трьѹ҆́дꙋ . і҆ и҆ꙁваѧ́нїѧ и҆хъ , е҆ді́на ѻ҆ сїю странꙋ , а҆ дрꙋга́ѧ ѻ҆бо́нꙋ къ е҆леѷвꙋ . и҆ вра́та прѧ́мо вра́томъ и҆ двора ѹ҆́трънѧго на ю҆́гъ . и҆ раꙁмѣри дво́ръ ѿ вра́тъ до враⷮ на ю҆́гъ , ст҄о ла́ктъ в широтꙋ · И҆ въведе м҄ѧ въ дво́ръ ѹ҆́трьнїи вратъ ꙗ҆́же на ю҆́гъ . и҆ раꙁмѣри вра́та ꙗ҆́же на ю҆́гъ по тⷨѣже мѣ́рамъ . ѳе́е и҆ е҆леѷ , и҆ е҆ламонъ по тѣмже мѣ́рамъ . и҆ две́рца и҆хъ , и҆ е҆ламо́нъ ѻ҆́крⷵтъ , пѧтидесѧтъ ла́ктъ долгота и҆хъ , а҆ широта двꙋдесѧ́тꙋ и҆ пѧти ла́ктъ . е҆ла́м̾ же въ дворѣ внѣшнемъ , и҆ ваѧ́нїѧ е҆лаѷвꙋ . и҆ сеⷣмь въсхоⷣ · И҆ въведе м҄ѧ въ дво́рь ꙁрѧ́щихъ на въсток̾ . и҆ раꙁмѣри и҆̀ по мѣрамъ симъ . и҆ ѳе́е и҆ е҆леѷ , и҆ е҆ла́мъ по мѣ́рамъ сиⷨ . и҆ две́рца е҆го , и҆ е҆ла́моⷩ‍҇ ѻ҆́крⷵтъ , пѧтидесѧтъ ла́ктъ долгота е҆го , а҆ широта е҆го двꙋдесѧ́тꙋ и҆ пѧти ла́ктъ . и҆ е҆ла́мъ въ дворѣ ѹ҆́трьнѣмъ . и҆ ваѧ́нїѧ на е҆леѷвѣ ѻ҆́ба по́лы . и҆ ѻ́смь въсхоⷣ е҆мꙋ · И҆ въведе м҄ѧ въ дво́ръ и҆же на сѣ́веръ ли́ць . и҆ раꙁмѣри по мѣ́рамъ сим̾ . и҆ ѳе́е , и҆ е҆леѷ , и҆ е҆лаⷨ пѧтидесѧ́тъ ла́ктъ дол̾гота е҆го , а҆ широта двꙋдесѧ́ти и҆ пѧти ла́кт̾ . и҆ е҆ламъ въ ѹ҆́трьнѣмъ дворѣ , и҆ ваѧ́нїѧ е҆леѷвꙋ ѻ҆́ба по́лы . и҆ ѻ́смь въсхоⷣ е҆мꙋ . прегра́ды е҆го и҆ дворца̀ е҆го , и҆ е҆ламо́нъ преⷣ вра́ты е҆го вторыми , и҆ раꙁдо́лїе , т҄ꙋ и҆ꙁмыва́ютъ всесъж̾же́нїа . ѹ҆́трь же е҆лаⷨма вра́тнаго двѣ трапе́ꙁѣ ѻ҆ сїю странꙋ , двѣ же ѻ҆бо́нꙋ , ꙗ҆́коже ꙁакла́ти нихъ всесъж̾же́нїѧ , и҆ е҆же ꙁа грѣхи , и҆ ꙁа невидѣнїе . и҆ в раꙁдо́ли ꙗ҆́же на ю҆́гъ всесъж̾же́нїи ѹ҆ две́рїи ꙁрѧ́щихъ на сѣ́вер̾̾ , двѣ трапе́ꙁѣ . на въсто́къ и҆ на ю҆́гъ в̾торыхъ і҆ е҆ла́мма вратнаго дв҄ѣ трапеѕѣ на востокъ . четы́ри ѻ҆ сїю странꙋ , четы́ри же ѻ҆бо́нꙋ . ѹ҆ вра́тъ ꙗ҆́же на ю҆́гъ , на тѣхъ да ꙁакала́ютъ ꙁаколе́нїѧ , проти́вꙋ ѻ҆сми трапе́ꙁъ ꙁаколе́нїи . четы́ре же трапе́ꙁы всесъж̾же́нїи ка́мѧны и҆стесаны , въ долготꙋ ла́кти е҆ді́наго и҆ по́лъ , та́кожде же и҆ в широтꙋ , а҆ ла́кти въ высотꙋ . на т҄ы да въꙁлага́ютъ съсꙋды в нѧже ꙁакала́ютъ всесъж̾же́нїѧ , и҆ ꙁаколе́нїѧ . и҆ да и҆мѣ́ютъ ѻ҆гражде́нїе ма́ло и҆сте́сано пѧ́ди , ѹ́трьѹ́дѣ ѻ́крⷵтъ . врьхꙋ же трапе́ꙁы покро́въ , покрыва́тисѧ и҆мъ ѿ до́жда и҆ ꙁно́ѧ · И҆ въвеведѐ м҄ѧ въ дво́ръ ѹ́трьнїи . и҆ се дв҄ѣ прегра́дѣ въ ѹ́трьнѣмъ дворѣ , е҆дїна̀ на юⷢ‍҇ ѹ҆ вра́тъ ꙁрѧ́щихъ на сѣ́веръ и҆ въводѧ́щаѧ на ю́гъ . а҆ дрꙋга́ѧ на сѣвеⷬ‍҇ ѹ҆ вра́тъ ꙁрѧ́щихъ на ю́гъ а҆ въводѧ́щаѧ к̾ сѣверꙋ · И҆ рече къ мнѣ , прегра́да сїѧ ꙗ҆же ѕритъ на ю́гъ , жръце́мъ е҆сть и҆же стрегꙋтъ стражбꙋ̀ хра́ма . а҆ прегра́да ꙗ҆́же ѕри́тъ к̾ сѣверꙋ , жръце́мъ е҆сть стрегꙋщимъ тре́бникъ . тїи сꙋть сн҃ове садо́кови , пристꙋпа́ющеи ѿ левѷѧ къ гв҃и слꙋжи́ти е҆мꙋ · и҆ раꙁмѣ́ри дво́ръ ст҄̑а лак̾тъ в̾ долготꙋ̀ , и широтꙋ ст҄а лак̾тъ на четы́ре ча́сти е҆го . и҆ требникъ прѧмо хра́мꙋ · И҆ въведе мѧ въ е҆ла́мъ храмныи . и҆ раꙁмѣри е҆лаⷨа пѧти лак̾тъ широтꙋ̀ ѻ҆ е҆ді́нꙋ странꙋ̀ , пѧти же лак̾тъ ѻ҆бонꙋ . широта́ же две́рнаа четыренадесѧть лак̾тъ . и҆ поⷣбо́ѧ двернаѧ е҆лаⷨма , три ла́кти ѻ҆сюю странꙋ̀ , три же ѻ҆бонꙋ . длъготаⷤ‍ⷷ е҆лаⷨма двадесѧть лак̾тъ , а҆ широта̀ а҃і лак̾тъ . и҆ е҆ді́нънадесѧте степеⷩ‍҇ въсхожⷣахꙋ к немꙋ . и҆ сто́лпи бѣа́хꙋ ѹ҆ е҆ла́мъ , е҆ді́нъ ѻ҆ сїю странꙋ̀ а҆ дрꙋгїи ѻ҆бонꙋ ·
Глⷡ‍҇а , м҃а · И въведе мѧ въ хра́мъ , и҆ раⷥмѣри е҆лаⷨ , шести лактъ широтꙋ̀ ѻ҆сю́ю странꙋ̀ , шести же ла́ктъ широтꙋ ѻ҆бонꙋ , и҆ широтꙋ враⷮнꙋю десѧⷮ лактъ . и҆ вра́тницы вра́томъ пѧти ла́ктъ ѻ҆сю́ю странꙋ , пѧти́ же ѻ҆бонꙋ . і҆ и҆ꙁмѣри длъготꙋ̀ е҆го м҃ лак̾тъ , а҆ широтꙋ̀ к҃ лак̾тъ . И҆ вни́де въ дво́ръ ѹ́трьнїи . и҆ раꙁъмѣри е҆ла́мъ дворныи двꙋ ла́ктꙋ , а҆ две́ри шести лак̾тъ , а҆ подбо́ѧ дверныѧ седмїю ла́ктъ ѻ҆сю́ю странꙋ̀ , сед̾ми же ѻ҆бонꙋ . и҆ раꙁмѣри длъготꙋ̀ двернꙋю м҃ лак̾тъ , а҆ широтꙋ̀ к҃ ла́ктъ преⷣ лицеⷨ хра́мꙋ · И҆ рече къ мнѣ , с҄е ст҃ое ст҃ыхъ . и҆ раꙁмѣ́ри стѣнꙋ̀ хра́ма шести лактъ и҆ широтꙋ̀ страннꙋю д҃ лактъ ѻ҆́крⷵт̾ . страна́ же , стра́нꙋ до страны̀ , тридесѧть и҆ трѝ два́щи . и҆ межⷣинⷶ въ стѣнѣ хра́мнѣи в̾ страна́хъ ѻ҆́крⷵтъ , ꙗ҆коже на проꙁра́къ бы́ти в̾ходѧ́щимъ , да ѿнꙋдь не пристꙋпа́ютъ къ стѣнѣ хра́мнѣи . широта́ же внѣшнѧѧ страны̀ по приложе́нїю ѿ стѣны̀ къ вы́шнѣи ѻ́крⷵтъ храма . ꙗ҆́коже да сѧ раширѧ́етъ съвы́ше . и҆ да ѿ до́лнихъ въсхо́дѧтъ на помосты , а҆ ѿ сре́днихъ къ трикровнымъ . и҆ ѳрае̑лъ хра́мныи высота̀ ѻ́крⷵтъ , межⷣа стран̾наѧ ра́вно трости шести ла́ктъ межⷣа , широта́ же стѣны̀ стран̾ныѧ внѣѹ́дѣ пѧти ла́ктъ . и҆ про́чаѧ междꙋ стра́нъ хра́мныхъ . и҆ меж̾дꙋ прегра́дами широта̀ десѧти ла́ктъ ѻ҆бѣмо ѻ́крⷵтъ хра́ма . двери же преграⷣ къ про́чемꙋ , две́ремъ ꙗ҆́же къ сѣверꙋ , двери же е҆ді́ны къ ю́гꙋ . широта́ же къ свѣтꙋ про́чаго пѧти ла́ктъ широта̀ ѻ́крⷵтъ . предѣ́л же проти́вꙋ про́чемꙋ е҆же къ морю , о҃ лак̾тъ широта̀ стѣны̀ . предѣлѧ́ющаѧ широта̀ ѻ́крⷵт̾ , и҆ длъгота̀ е҆го ч҃ лак̾тъ . и҆ раꙁмѣри проти́вꙋ хра́мꙋ ст҄а лак̾тъ . и҆ про́чаѧ и҆ предѣлѧ́ющаѧ , и҆ стъны и҆хъ и҆ доⷧ‍҇гота̀ ст҄а лак̾тъ . и҆ широта̀ проти́вꙋ хра́мꙋ , и҆ прочаѧ противꙋ , ст҄а лак̾тъ . и҆ раꙁмѣри длъготꙋ̀ предѣлꙋ проти́вꙋ лицꙋ про́чномꙋ съꙁа́ди хра́мꙋ томꙋ , и҆ прочаѧ ѻ҆сю́ю странꙋ и҆ ѻ҆бо́нꙋ , ст҄а лак̾тъ длъготꙋ . хра́м же и҆ стѣны , е҆ла́мъ внѣшнїи , и҆ доскы ваѧ́ныѧ , и҆ дверца стѣны сщ҃енїѧ ѻ҆́крⷵтъ трем̾ , ꙗ҆́коже прекланѧ́тисѧ . храм̾ же и҆ еже блиꙁъ е҆го ѻ҆граждено дре́вомъ и҆ ѻ́крⷵтъ пожⷣь , ѿ по́да же до дверецъ , дверца же ѻ҆творѧ́емы троѧ́ко на прекланѧ́нїе . и҆ до блиꙁъ ѹ́трьнѧго , и҆ до внѣшнѧго . и҆ на все́и стѣнѣ ѻ҆́крⷵтъ , и҆ на ѹ́трьнѣмъ , и҆ на внѣшнемъ мѣри . і҆ и҆ꙁваѧ́ни херꙋвими , н҄и и҆ꙁваꙗ҆́нїѧ , н҄и ваѧ́нїе ѻ҆ба полы · лице же чл҃чьско къ ваꙗ̑нїю ѻ҆́ба полы , и҆ лице л̾вово къ ваѧ́нїю ѻ҆ба полы и҆ꙁваѧⷩ‍҇ весь храⷨ ѻ́крⷵтъ . ѿ по́жда до до́скъ преградныⷯ , херꙋвиⷨ и҆ ваѧ́нїѧ и҆ꙁваѧна . ст҃ое̑ же , и҆ хра́мъ ѿврьꙁа́емъ на четыри страны̀ . преⷣ лицеⷨ ст҃ыхъ видѣнїе ꙗ҆́ко ꙁра́къ . тре́бника древѧ́на , три ла́кти высота̀ е҆го , а҆ долгота̀ двꙋ лактꙋ , широта̀ же та́кожⷣе . и҆мѣѧ́ше же и҆ ѹ́глы и҆ степени е҆го , и҆ стѣны и҆хъ древѧны · И҆ рече къ мнѣ , с҄и трапе́ꙁа ꙗ҆́же преⷣ лицемъ гн҃имъ . двою же две́ри хра́мꙋ , и҆ ст҃омꙋ дво́ѧ двери , двои̑мъ дверемъ ѻ҆браща́ющимсѧ . и҆ дв҄ѣ две́ри е҆ді́нѣмъ , двѣ́ же вторы́мъ дверемъ . хра́мнїи же херꙋвиⷨ и҆ ваѧ́нїѧ , по ваѧ́нїи ст҃ыхъ , и҆ древеса̀ бл҃га прⷣе лицемъ е҆ла́м̾мꙋ внѣѹ́дѣ , и҆ дверца съкрове́ны . и҆ раꙁъмѣ́ри ѻ҆́ба полы въ покро́вѣх̾ е҆лаⷨмꙋ , и҆ страны̀ храмꙋ съпрѧ́жены ·
Глⷡ‍҇а , м҃в · И въведе мѧ въ дво́ръ внѣшнїи на восто́ки проти́вꙋ вра́тоⷨ ꙗ҆же къ сѣ́верꙋ . и҆ въведе мѧ ѹ́трь , и҆ с҄е преграⷣ шесть , пѧть дръжа́щасѧ про́чаⷢ‍҇ , и҆ дръжа́щасѧ предѣла и҆же к̾ сѣ́верꙋ . противꙋ лицꙋ̀ , ст҄а лак̾тъ длъгота къ сѣ́верꙋ , а҆ широта̀ н҃ лак̾тъ . въпи́саны ꙗ҆́ко и҆ вра́та двора ѹ́трьнѧго , и҆ ꙗ҆́ко ѻ҆столпле́нїе внѣшнѧго двора̀ . врѧ́жены сЂть лицемъ стаѧ тр҄и . ꙗ҆́же проти́вꙋ прегра́даⷨ проходъ десѧти лак̾тъ в широтꙋ̀ , въ ѹ́трьнїи въхо́дъ е҆ді́наго лаⷦ‍҇ти , ст҄а лак̾тъ длъгота̀ . и҆ две́ри и҆хъ къ сѣверꙋ , и҆ прохо́ди помостни та́кожде , ꙗ҆́ко и҆ꙁвержесѧ ѻ҆стол̾пле́нїе и҆ꙁ не́го ѿ долѣшнѧго ѻ҆стоⷧ‍҇пле́нїа , и҆ межⷣа си́це стаѧ̀ . и҆м̾же трегꙋбъ бѧ́хꙋ и҆ стол̾пъ не и҆мѣша , ꙗ҆́коже и҆ сто́лпи прегра́дъ . того ради и҆ꙁъмлѧ́хꙋ и҆ꙁ ни́ꙁꙋ и҆ среⷣнихъ ѿ ꙁемлѧ̀ пѧтидесѧ́тъ лак̾тъ . и҆ свѣтъ внѣѹ́дѣ , ꙗ҆́коже и҆ прегра́да двора̀ внѣшнѧго ѕрѧ́щаѧ противꙋ прегра́дамъ ꙗ҆́же къ сѣверꙋ . длъгота̀ пѧтидесѧтъ лак̾тъ . ꙗ҆ко длъгота̀ преграⷣ ѕрѧ́щихъ въ дво́ръ внѣшнїи бѧше пѧтидесѧтъ лак̾тъ . т҄ы сꙋть съли́чнаѧ тⷨѣ , все́ же ст҄а лак̾тъ . двери же предгра́дъ тѣхъ въхо́да и҆же на восто́ки , ꙗ҆́коже въходи́ти и҆ми ѿ двора̀ внѣшнѧго . по свѣтꙋ тѣхъ на лицѐ ю́гꙋ , и҆ прѧ́мо про́чнаго и҆ прегра́ды . и҆ прохо́ди проти́вꙋ лицꙋ и҆хъ , по мѣрамъ ꙗ҆́же къ сѣверꙋ . по длъготѣ и҆хъ , и҆ по широтѣ и҆хъ . и҆ по всѣмъ и҆схо́домъ и҆хъ , и по всѣмъ ѻ́братомъ и҆хъ , и҆ по две́ремъ и҆хъ преграⷣ ꙗ҆́же къ югꙋ . и҆ по дверемъ ѿ ко́нца проходꙋ а҆ки къ свѣтꙋ межда тро́сти и҆ на восто́къ ꙗ҆́коже входи́ти и҆ми · И҆ рече къ мнѣ , ше́сть прегра́дъ ꙗ҆́же къ сѣверꙋ , и҆ прегра́дъ ꙗ҆́же къ ю́гꙋ сꙋщаѧ противꙋ лицꙋ ме́ждъ . т҄ы сꙋть прегра́ды ст҃аго . в ни́х же да ꙗ҆́да́ютъ жръцы̀ сн҃ове садо́кови , и҆же пристꙋпа́ютъ къ гв҃и въ ст҃аа ст҃ыхъ . и҆ т҄ꙋ пожрꙋтъ въ ст҃аѧ ст҃ыхъ , тре́бꙋ е҆же ꙁа грѣхѝ и҆ е҆же ꙁа невѣдѣнїе , поне́же мѣсто ст҃о . да не въхо́дѧт̾ та́мо ра́ꙁвѣ жерцы̀ . да не въхо́дѧтъ ѿ ст҃аго въ дворъ внѣшнїи , ꙗ҆коже прⷵно да бꙋдꙋтъ ст҃и приносѧ́щеи , и҆ да сѧ не прикаса́ю̑тъ ри́ꙁѣ и҆хъ в ни́хже слꙋжать  , понеже ст҃ы сꙋть . н҄о да ѻ҆блекꙋтсѧ в ри́ꙁы и́ны , е҆гда прикаса́ютсѧ лю́дехъ · И҆ съвръшисѧ раꙁмѣре́нїе хра́ма ѹ́трьѹ́дѣ . і҆ и҆ꙁведе мѧ по пꙋтѝ вра́тномꙋ ѕрѧ́щихъ на восто́къ , и҆ раꙁмѣри скаꙁанїе хра́мⷶ ѻ҆́крⷵтъ съ ꙁаповѣдїю . и҆ ста̀ на ю́гъ вра́тъ ꙁрѧ́щихъ на востокъ , и҆ раꙁмѣри пѧть сот̾ тростїю мѣрною . и҆ ѻ҆брати́сѧ на сѣверъ , и҆ раꙁмѣри на лицѐ сѣвера , лак̾тъ пѧ́тьсотъ тростїю мѣрною . и҆ ѻ҆брати́сѧ къ мо́рю , и҆ раꙁмѣри на лицѐ мо́рѧ , пѧтьсо́тъ тростїю мѣрною . и҆ ѻ҆брати́сѧ на ю́гъ , и҆ раꙁмѣри противꙋ ю́гꙋ , е҃ сотъ тростїю мѣрною . на четыри страны̀ тою́жъ тро́стїю и҆ ꙁаповѣда и҆ ѻ҆гра́дꙋ ѻ́крⷵтъ е҆мꙋ , пѧтїю со́тъ ла́ктъ долготꙋ , пѧти со́т же лак̾тъ широтꙋ . раꙁлꙋчи́ти междꙋ ст҃ыми и҆ прегражде́нїемъ е҆же ѻ́крⷵтъ хра́ма ·
Глⷡ‍҇а , м҃г · И въведе мѧ къ вра́томъ ꙁрѧ́щимъ на восто́ки . і҆ и҆ꙁведе мѧ . и҆ с҄е сла́ва бг҃а і҆и̑л҃ева грѧдѧ́ше по пꙋтѝ и҆же на востокъ . и҆ гла́съ плъ́ка а҆ки глⷵа сꙋгꙋбыхъ мно́гъ , и҆ ꙁемлѧ̀ свѣтѧ́шесѧ а҆ки свѣтъ ѿ сла́вы е҆го ѻ́крⷵтъ . и҆ видѣнїе е҆же ви́дѣхъ по ѻ́браꙁꙋ и҆же ви́дѣхъ , е҆гда въхожда́хъ пома́ꙁати гра́дъ . и҆ видѣнїе же ѻрꙋжїѧ подобѧ́шесѧ видѣ́нїю , е҆же ви́дⷯѣ на рецѣ хова́рѣ . а҆бїе же ви́дѣвъ падо́хъ . сла́ва же гн҃ѧ вни́де въ хра́мъ по пꙋтѝ вра́тномꙋ ꙁрѧ́щихъ на востокъ · И҆ вꙁѧ́ мѧ дх҃ъ , и҆ въведе́ мѧ въ двор̾ ѹ́трьнїи . и҆ с҄е плънъ сла́вы домъ гнь . и҆ ста́хъ , и҆ с҄е гла́съ ѿ хра́ма гл҃ющаго къ мн҄ѣ . и҆ мꙋжъ стоѧ́ше дръжа́сѧ менѐ . и҆ рече къ мн҄ѣ . сн҃е чл҃чь , ви́дѣ ли мѣсто прⷵтла мое̑го , и҆ мѣсто стопы̀ ногꙋ моею , и҆деже всели́тсѧ и́мѧ мое средѣ домꙋ і҆и̑л҃вⷶ въ вѣкъ · И҆ не ѻ҆сквернѧ́тъ ктомꙋ и́мени мое̑го ст҃ого домъ і҆и̑левъ , тїи и҆ старѣ́ишины и҆хъ съблꙋже́нїемъ  , и҆ съгрѣшенїи ста́рѣишинъ и҆хъ средѣ и҆хъ · Вънегда̀ полага́шесѧ прⷣедверїе мое въ прⷣедве́рїи и҆хъ , и҆ пра́ѕи моѝ дрьжа́щесѧ пра́гъ и҆хъ . и҆ да́ша стѣнꙋ̀ мою ꙗ҆́ко дръжа́щꙋюсѧ мене , и҆ ѻ́нѣхъ . и҆ ѻ҆скверниша и́мѧ мое ст҃ое въ беꙁаконїихъ е҆же творѧ́хꙋ . и҆ скончаⷯ ѧ҆̀ въ ꙗ҆́рости мое́и ѹ҆бо́емъ . и҆ нн҃ѣ да ѿри́нꙋтъ блꙋже́нїе иⷯ , и҆ ѹ҆боѧⷮсѧ старѣ́ишины иⷯ ѿ менѐ , и҆ вселю́сѧ средѣ и҆хъ въ вѣкъ · Ты́ же сн҃е чл҃чь , скажи домꙋ і҆и̑левꙋ хра́мъ . и҆ да помлъкнꙋтъ ѿ грⷯѣ свои̑хъ . и҆ видѣнїе е҆го и҆ ꙁаповѣди е҆го . тїи же да во́ꙁмꙋтъ мꙋ́кꙋ всего мѣсто е҆же сътвори́ша . и҆ да въпи́шеши хра́мъ , и҆ ѹ҆готова́нїе е҆го , і҆ и҆схо́ды е҆го , и҆ въхо́ды е҆го , и҆ бытїе е҆го , и҆ всѧ̀ повелѣнїѧ е҆го , и҆ вс҄ѧ ꙁако́ны е҆го съвѣсти́ши и҆мъ . и҆ да въпи́шеши прⷣе ними , и҆ снабдѧ́тъ вс҄ѧ ѻ҆правда́нїѧ моѧ , и҆ сътворѧⷮ ѧ҆̀ . и҆ въ писа́нїи хра́ма на врьхꙋ̀ горы̀ вс҄ѧ предѣлы е҆го ѻ́крⷵт̾ , ст҃аѧ ст҃ыⷯ сꙋть · с҄е ꙁако́нъ хра́ма · се́же мѣры тре́бника лактемъ , дв҄ꙋ ла́ктꙋ и҆ пѧ́ди . ꙗ҆дро же и҆ глꙋбина̀ ла́кти , широта́ же толи́ка же . и҆ ѻ҆гражⷣенїе ѹ́стїѧ е҆мꙋ ѻ́крⷵтъ , пѧ́ди · се же высота̀ требника · ѿ глꙋбины нача́ла вдоле́нїѧ е҆го къ ѻ҆цысти́лꙋ вели́комꙋ . сеже поди , дв҄ꙋ лактꙋ  . а҆ ѿ ѻ҆цысти́ла малого къ ѻ҆цысти́лꙋ великомꙋ ла́кти д҃ , и҆ широта̀ ла́кти . и҆ а҆рїиль , д҃ ла́ктъ . а҆ ѿ а҆рїила и҆ вы́ше ѹ́гла лак̾тъ . а҆ а҆рїиль , в҃і лак̾тъ въ доⷧ‍҇готꙋ , и҆ в҃і лак̾тъ в широтꙋ . на четы́ре ѹ́глы на четыре ча́сти е҆го . цысти́ло же д҃і лак̾тъ въ доⷧ‍҇готꙋ̀ , и҆ д҃і лак̾тъ широта̀ . на четы́ре ѹ́глы на четыре ча́сти е҆го . и҆ въ ѻ҆гражде́нїе е҆ю̀ ѻ́крⷵтъ ѻ҆бдержа́ѧ полъ ла́кти , и҆ ѻ҆бдержа́нїе е҆го лаⷦ‍҇ти ѻ҆́крⷵтъ . и҆ степе́ни е҆го ꙁрѧ́ща на востокъ · И҆ рече къ мн҄ѣ , сн҃е чл҃чь , с҄е гл҃етъ г҃ь б҃ъ і҆и̑л҃евъ . с҄е ꙁа́повѣди требника , въ дн҃ь сътворенїѧ е҆го . ꙗ҆́коже въꙁноси́ти всесъж̾же́нїѧ и҆ блюстѝ ѻ҆ кро́ви . и҆ дасѝ жръцемъ и҆ левѷтомъ , и҆же ѿ племени сꙋть садо́кова , пристꙋпа́ющиⷨ къ мн҄ѣ . гл҃етъ г҃ь б҃ъ , ꙗ҆́коже слꙋжи́ти мн҄ѣ , те́лець ѿ говѧ́дъ ꙁа грѣхъ . и҆ да воꙁмꙋтъ ѿ кро́ви е҆го , и҆ да въꙁло́жаⷮ на четы́ре ѹ́глы тре́бникꙋ , и҆ на четыре части цысти́лꙋ , и҆ ѻ҆ степени ѻ́крⷵтъ . и҆ да ѻ҆кропи́ши е҆ю̀ . и҆ да во́ꙁмꙋтъ те́лець и҆же ꙁа грѣхъ , и҆ да съж̾же́тсѧ въ ѿлꙋченⷨѣ храмѣ вн҄ѣѹ́дѣ ст҃ыхъ . а҆ въ вторы́и дн҃ь да по́имꙋтъ дв҄а ко́ꙁлища ѿ ко́ꙁъ непоро́чен̾ , ꙁа грѣхъ . и҆ да ѻ҆цыстѧⷮ требникъ , ꙗ҆́коже ѻ҆цысти́ша и҆̀ те́лцемъ . и҆ ꙗ҆́ко ско́нчаютъ ѻ҆цыще́нїе . да принесꙋтъ телецъ ѿ говѧдъ непороченъ , и҆ ѻ́венъ ѿ ѻ҆вець непороченъ , и҆ да принесꙋтъ прⷣе г҃а . и҆ да въꙁве́ргꙋтъ на нѧ жръцы со́ль , и҆ да въꙁнесꙋтъ ѧ҆̀ гв҃и всесож̾же́нїа . седмь дн҃ъ да сътво́риши ко́ꙁлищ̾ ꙁа грѣхъ вс҄ѧ дн҃и , а҆ те́лець ѿ говѧ́дъ , а҆ ѻ́венъ ѿ ѻ҆вець непорочеⷩ‍҇ , и҆ да сътворѧтъ вс҄ѧ дн҃и . и҆ да ѻ҆цы́стѧтъ тре́бник̾ , и҆ да ѻ҆цы́стѧⷮ и҆̀ , и҆ да наплънѧтъ рꙋкꙋ е҆го . и҆ да скоⷩ‍҇ча́ютъ се́дмь дн҃їи · И҆ бꙋдетъ по ѻ҆смѣмъ дн҃и , и҆ потоⷨ . да сътворѧⷮ жръцы̀ всесъж̾же́нїѧ ваша , і҆ е҆же сп҃сенїа вашего . и҆ прїимꙋ̀ в҄ы , гл҃етъ г҃ь ·
Глⷡ‍҇а , м҃д · И ѻ҆брати м҄ѧ на пꙋть вра́т̾ ст҃ыхъ внѣшнихъ , ꙁрѧ́щихъ на восто́къ . та́же бѣхꙋ ꙁаключеⷩ‍҇на . и҆ рече ко мнѣ , т҄а врата ꙁаключеⷩ‍҇на бꙋдꙋтъ . и҆ не ѿвр́ьꙁꙋтсѧ . и҆ никтоⷤ‍ⷷ не про́идетъ и҆́ми . ꙗ҆́ко г҃ь б҃ъ і҆и̑л҃въ вни́детъ и҆́ми , и҆ бꙋдꙋтъ ꙁаклю́чен̾на · ꙁанѐ старѣ́ишина то́и сѣдиⷮ в нихъ , ꙗ҆́сти хлѣбъ преⷣ гм҃ъ . по пꙋтѝ е҆ла́мъ вра́тномꙋ вни́детъ , и҆ по пꙋти е҆го и҆ꙁы́идет̾ · И҆ въведе мѧ по пꙋти вра́тъ , ꙗ҆́же къ сѣверꙋ прѧ́мо хра́мꙋ . и҆ с҄е по́лнъ сла́вы до́мъ гн҃ь · и҆ падо́хъ ниць на лицы свое̑мъ · И҆ ре́че г҃ь къ мнѣ , сн҃е чл҃чь вчини въ срⷣцы свое̑мъ , и҆ ви́ждь ѻ҆чима  , и҆ ѹ́шима  , слы́ши вс҄е е҆ли́коже а҆ꙁъ гл҃ю с тобо́ю по всемꙋ повелѣнїю хра́ма гн҃ѧ , и҆ всѧ̀ ꙁако́ны е҆го . и҆ ѹ҆чиниши срⷣце свое на пꙋтѝ хра́мⷶ , по всѣмъ пꙋтемъ е҆го въ всⷯѣ ст҃ыⷯ . и҆ речеши , къ до́мꙋ гнѣ́вающемꙋ м҄ѧ къ домꙋ і҆и̑л҃евꙋ · Се гл҃етъ г҃ь б҃ъ і҆и̑л҃евъ , довлѣт̾ в҄ы ѿ всего̀ беꙁако́нїѧ до́ме і҆и̑л҃евъ , ꙗ҆́коже въвести ваⷨ сн҃ы и҆ноплемен̾ниⷦ‍҇ неѻ҆брѣꙁаны срⷣцеⷨ и҆ неѻ҆брѣꙁаны плотїю , ꙗ҆́коже бывати и҆м̾ въ ст҃ыⷯ  , и҆ ѻ҆сквернавлѧ́хꙋ ст҃аѧ моѧ̀ . внегда̀ прино́сите в҄ы хлѣбы , ло́и и҆ мѧса . и҆ престꙋпа́сте ꙁавѣт̾ мо́и въ всѣхъ беꙁако́нихъ ва́шиⷯ . и҆ не снабдѣша снабдѣнїѧ ст҃ыⷯ моиⷯ . и҆ ꙁаповѣ́дасте снабдѣнїѧ снабдѣва́ти ст҃ыхъ мои̑хъ · Того ради с҄е гл҃етъ а҆дона́и г҃ь , весь сн҃ъ и҆ноплемен̾никь неѻ҆брѣ́ꙁанъ срⷣцемъ , и҆ пло́тїю , да не вни́детъ въ ст҃аѧ моѧ̀ . ꙗ҆́же въ всѣхъ сн҃овѣхъ и҆ноплемен̾ничестѣхъ , и҆же сꙋть средѣ до́мꙋ і҆и̑л҃ева . н҄о и҆ левѷте и҆же сѧ ѿвръгоша мене , е҆гда̀ прелща́шесѧ і҆и̑л҃ь . и҆же прельстишасѧ ѿ менѐ въ слѣдъ по́мыслъ свои̑хъ , и҆ во́ꙁмⷮꙋ непра́вдꙋ свою . и҆ бꙋдꙋтъ слꙋжа́ще въ ст҃ыхъ мои̑хъ , врата́ри ѹ҆ дверїи хра́мꙋ , слꙋжащеи хра́мꙋ . тїи да ꙁакала́ютъ вс҄есъж̾женїѧ , и҆ требы лю́демъ . и҆ тїи да ста́нꙋтъ предъ люⷣми слꙋжи́ти и҆мъ , поне́же и҆ слꙋжаша и҆мъ преⷣ лицемъ кꙋмир̾скоⷨ  . и҆ бы́сть до́мꙋ і҆и̑л҃евꙋ въ мꙋченїе непра́вды . того ра́ди въꙁ̾двигохъ на нѧ рꙋкꙋ свою , гл҃етъ г҃ь б҃ъ і҆и̑л҃въ , и҆ во́ꙁмꙋтъ беꙁако́нїе свое . и҆ не пристꙋ́пѧⷮ къ мнѣ слꙋжи́ти мнѣ , н҄и приноси́ти къ ст҃ыⷨ ст҃ыⷯ  . и҆ воⷥмꙋтъ беꙁако́нїе свое въ прельщенїи е҆же сѧ прельсти́ша . и҆ ѹ҆чинитъ ѧ҆̀ снабдѣти стра́ж̾бы хра́ма на всѐ дѣло е҆го , и҆ на всѐ е҆же тво́рѧтъ . жер̾цы и҆ левѷти сн҃ове садо́кови , и҆же снабдѣша снабдѣнїѧ моѧ̀ и҆ пꙋтѝ моѧ , е҆гда̀ прельщашесѧ доⷨ і҆и̑л҃евъ ѿ мене . сїи да прино́сѧтъ слꙋж́бы къ мнѣ . и҆ ста́нꙋтъ преⷣ лицеⷨ моиⷨ , приноси́ти мнѣ тре́бꙋ ло́и и҆ кровь , гл҃етъ а҆дона́и г҃ь . сїи пристꙋпѧ́тъ къ трапеѕѣ мое́и слꙋжити мнѣ , и҆ снабдѧ́тъ снабдѣнїѧ моа̀ . и҆ бꙋдеⷮ внегда̀ въхо́дѧтъ въ вра́та двора̀ ѹ҆́трьнѧго , въ ры́ꙁы платнѧ́ны да сѧ ѻ҆блекꙋтъ . да сѧ не ѻ҆блекꙋтъ в сꙋкнѧ́ны , е҆гда̀ слꙋжатъ ѿ вра́тъ двора̀ ѹ҆́трьнѧго . клобꙋки плат̾нѧ́ны да и҆́мꙋтъ на глава́хъ своиⷯ , и҆ препоа́санїѧ платнѧ́на да и҆мꙋт̾ на чреслѣхъ свои̑хъ , и҆ да не препоѧ́шꙋтсѧ крѣп̾ко . и҆ е҆гда̀ и҆схо́дѧтъ къ лю́демъ въ внѣшнїи дво́ръ , да съвлекꙋтъ ри́ꙁы в ни́хже тїи слꙋжат̾  , и҆ да положа́тъ ѧ҆̀ въ ст҃аѧ ст҃ыхъ . и҆ ѻ҆блекꙋтсѧ в ри́ꙁы и҆́ны · и҆ да не ѻ҆ст҃ѧ́тъ лю́дїи ри́ꙁами иⷯ . и҆ гла́въ свои̑хъ да не ѻ҆бръснꙋтъ , и҆ вла́съ свои̑хъ да не растѧ́тъ . покрыва́юще покрыва́ютъ гла́вы своѧ̀ , и҆ вина̀ да не пїетъ всѧ́къ жре́цъ , е҆гда̀ въхо́дитъ въ ѹ҆́трьнїи двор̾ · и вдови́ца , и҆ пꙋщеница , да не пое҆́млютъ себѣ женѣ , н҄о дв҃цю ѿ племе́ни до́мꙋ і҆и̑л҃ева . и҆ а́ще бꙋдеⷮ в̾дова жерча́ѧ , да ю҆̀ по́иметъ · и҆ лю́ди моа̀ да нака́жꙋтъ раꙁлꙋчи́ти междꙋ ст҃ымъ и҆ сквернавымъ , и҆ междꙋ чи́стымъ и҆ нечи́стымъ совѣстѧтъ иⷨ . и҆ расꙋжденїе ѻ҆ кро́ви . да ѹ҆ста́вѧтъ , ꙗ҆́ко расꙋжда́ти ѻ҆правда́нїѧ моѧ̀ . и҆ ꙁако́ны моѧ̀  , и҆ повелѣнїѧ моа въ всѣхъ праꙁⷣницеⷯ мои̑хъ снабдѧ́тъ , и҆ сꙋбо́ты моѧ̀ ѻ҆ст҃ѧт̾ · и҆ на дш҃ю чл҃чьскꙋ не прїидꙋтъ ѻ҆скверна́витисѧ . н҄о точїю наⷣ ѿц҃ъ и҆ мт҃ре , и҆ сн҃а и҆ дще́ре , и҆ бра́та и҆ сестрꙋ ꙗ҆́же не посѧгла̀ ꙁа мⷤꙋ ѻ҆скверни́тсѧ . и҆ по ѻ҆чище́нїи е҆го , сеⷣмъ дн҃ъ да сочтетъ себѣ . и҆ вон̾же въхо́дѧтъ въ дво́ръ ѹ҆́трьнїи слꙋжити ст҃ыни мое́и , да принесꙋтъ ѻ҆чищенїе , гл҃етъ г҃ь б҃ъ · и҆ не бꙋдеⷮ иⷨ въ прича́стїе , а҆ꙁъ иⷨ прича́стїе . да сѧ не дастъ и҆мъ ча́сть въ сн҃овѣх̾̾ і҆и̑л҃евѣх̾ , ꙗ҆ко а҆ꙁъ ча́сть иⷯ . тре́бы и҆ е҆же ꙁа грѣхи и҆ ꙁа видѣнїе , сїи да ꙗ҆дѧтъ · и҆ все нарече́нное въ і҆и̑ли тѣмъ да бꙋ́детъ , приносъ всѣхъ и҆ прьвенцы всѣх̾ , и҆ ѹ҆ча́стїѧ вс҄ѧ , ѿ всѣхъ прино́съ ва́шихъ жерцем̾ да бꙋдетъ · и҆ нача́токъ жи́та ва́шего да да́сте жерцꙋ , ꙗ҆́коже положи́ти блⷵве́нїа въ домⷯѣ ва́шихъ . всеѧ мер̾твечины и҆ ѕвѣ́роꙗ҆́дины ѿ птиць и҆ ѿ скоⷮ , да не ꙗ҆дѧⷮ жерцы ·
Глⷡ‍҇а , м҃е · И е҆гⷣа раꙁмѣрѧ́ете ꙁе́млю на ча́сти . да ѿлꙋчите нача́токъ гв҃и ст҃о ѿ ꙁемлѧ̀ , въ долготꙋ̀ двꙋдесѧ́тꙋ и҆ пѧти ти́сѧщъ ла́ктъ , а҆ в широтꙋ̀ десѧти ти́сѧщь лаⷦ‍҇тъ , ст҃о да бꙋ́детъ въ всѣхъ предѣ́лехъ е҆го ѻ҆́крⷵтъ · и҆ да бꙋдетъ ѿ того ѻ҆сщ҃енїе пѧтьсо́тъ до пѧтисотъ на четы́ри ѹ҆́глы ѻ҆́крⷵтъ , межда же е҆мꙋ н҃ ла́ктъ ѻ҆́крⷵтъ . ѿ того раꙁмѣренїѧ да раꙁмѣриши въ длъготꙋ ҂к҃е , а҆ в широтꙋ ҂і҃ . в тоⷨже да бꙋдетъ ѻ҆сщ҃енїе ст҃аѧ ст҃ыхъ , ст҃о ѿ ꙁемлѧ̀ да бꙋ́детъ жерцемъ слꙋжа́щимъ въ ст҃емъ , да бꙋдетъ пристꙋпа́ющимъ слꙋжити гв҃и · и҆ бꙋдетъ и҆мъ мѣсто на до́мъ ѿлꙋченыи , ѻ҆сщ҃енїю и҆хъ . ҂к҃е лактъ в дол̾готꙋ , и҆ ҂і҃ в̾ широтꙋ , да бꙋдеⷮ левѷтомъ слꙋжа́щимъ хра́мꙋ · Тѣмъ въ прича́стїе гра́ды всели́тисѧ · ча́сть же гра́дꙋ да дасѝ широтꙋ ҂е҃ , а҆ долготꙋ ҂к҃е , ꙗ҆́коже приносъ ст҃ыⷯ , всемꙋ̀ домꙋ і҆и̑л҃евꙋ да бꙋдетъ и҆ старѣ́ишинѣ ѿ того́же въ прино́сы ст҃ых̾ , въ прича́стїе градꙋ преⷣ лицемъ прино́съ ст҃ыхъ , и҆ преⷣ лицемъ прича́стїѧ гра́дꙋ е҆же къ мо́рю , и҆ ѿтꙋдꙋ е҆же на востокъ . долгота же ꙗ҆́ко е҆ді́на ча́сть ѿ предѣлъ и҆же къ мо́рю , долгота́ же къ предѣ́ломъ и҆же на восто́къ . ꙁемлѧ̀ бꙋдетъ е҆мꙋ въ прича́стїе въ і҆и̑л҃и . и҆ да не наси́лѧтъ ктомꙋ̀ старѣ́ишины і҆и̑л҃евы лю́демъ моиⷨ , и҆ ꙁемлю да причастѧтъ до́мъ і҆и̑л҃евъ по племенемъ и҆хъ · Се̑ гл҃етъ г҃ь , довлѣи ва́мъ старѣ́ишины і҆и̑л҃евы . непра́вдꙋ и҆ трꙋдъ ѿврьѕите , сꙋдъ же и҆ правдꙋ сътвори́те . і҆ и҆ꙁмѣни́те наси́лїе ѿ людїи  , гл҃етъ г҃ь . мѣры пра́веⷣны , и҆ превѣ́снѧ пра́веⷣны , и҆ хини́ѯъ пра́веденъ да е҆сть ва́мъ . мѣрныи хини́ѯъ е҆ді́нъ ра́венъ да е҆сть ва́мъ ꙗ҆́ко въꙁима́ти десѧти́нꙋ гомо́ра хини́ѯъ , и҆ десѧти́на гомо́ра е҆фи , проти́вꙋ гомо́рꙋ да е҆сть ра́венъ . мѣры же двадесѧти ѻ҆́воли , пѧтьдесѧ́ть же си́кль да е҆сть мна̀ ва́мъ . с҄е же прино́съ е҆же ѿлꙋчи́те ѿ мѣръ ѿ гомо́ра пшени́ца . шестꙋюⷤ‍ⷷ ча́сть е҆фи ѿ ко́ра ѻ҆би́лїѧ , и҆ шестꙋю ча́сть е҆фи ѿ ко́ра ꙗ҆ч̾мене . ꙁа́повѣдь же масленаѧ , котѵ́лꙋ ма́сла , по десѧти котѵ́лъ ма́сла . ꙗ҆ко де́сѧть котѵ́лъ гомо́ръ сꙋть . и҆ ѻ҆в̾ча̀ е҆ді́но ѿ десѧти ѻ҆́венъ ѹ҆ча́стїе , ѿ всѣхъ ѿчествъ і҆и̑л҃евъ , на требꙋ и҆ на всесъж̾женїе , и҆ на сп҃сеное , ѻ҆цы́стити ѻ҆ ваⷵ , гл҃етъ г҃ь б҃ъ . вс҄и же лю́дїе ꙁемлѧ̀ да дадѧтъ сїи прино́сы старѣ́ишинѣ і҆и̑л҃евꙋ . и҆ старѣ́ишиною да быва́ют̾ всесъж̾женїѧ , и҆ требы , и҆ въꙁлїа́нїѧ бꙋдꙋтъ въ праꙁⷣники , и҆ в нача́ла мⷵць , и҆ в сꙋбо́ты и҆ въ всѧ̀ праꙁнⷣики до́мꙋ і҆и̑л҃ева . та́кожде да сътво́рѧтъ ꙁа грѣхи требꙋ , и҆ всесъж̾женїѧ , и҆ сп҃сеное ꙗ҆ко ѻ҆чища́ти въ днешнїи дн҃ь ꙁа до́мъ і҆и̑л҃евъ · Се̑ гл҃етъ г҃ь б҃ъ , въ прьвыи мⷵцъ въ е҆ді́нъ дн҃ь мⷵца · да пои̑мете те́лецъ ѿ говѧⷣ беⷥ порока . ѻ҆цыстити ст҃ое . и҆ да во́ꙁмеⷮ жрецъ ѿ кро́ви ѻ҆цыщенїѧ , и҆ да воꙁлїетъ на пра́гы хра́ма , и҆ на четыре ѹ҆́глы хра́ма ст҃го , и҆ на требниⷦ‍҇ , и҆ на пра́ги двора ѹ҆́трьнѧго . си́це да сътво́ритъ въ сеⷣмыи дн҃ь того́же мⷵца ѿ кое̑гождо не вѣ́дꙋща , и҆ блꙋ́домъ ѻ҆болга́на , и҆ ѻ҆цыстите хра́мъ · Въ прьвыи мⷵцъ четвеⷬ‍҇таго на́десѧте дн҃е мⷵца , да бꙋдетъ ва́мъ па́сха праꙁдникъ . сеⷣмь дн҃ъ да ꙗ҆сте ѻ҆прѣсноки . и҆ сътворитъ старѣ́ишина въ то́и дн҃ь , ꙁа сѧ̀ , и҆ ꙁа до́мъ , и҆ ꙁа всѧ лю́ди ꙁемлѧ , те́лецъ ѿ говѧⷣ ꙁа грѣхъ . сеⷣм̾ же дн҃ь праꙁдника да сътво́ритъ всесъж̾женїѧ гв҃и сеⷣм̾ те́лець , сеⷣм̾ же ѻ҆́венъ непоро́ченъ по всѧ дн҃и сеⷣмь дн҃ъ . а҆ ꙁа грѣх̾ ко́ꙁлищъ ѿ ко́ꙁъ всѧ̀ дн҃и · и҆ требы и҆ ѻ҆прѣсноки тел̾цꙋ , и҆ ѻ҆прѣсноки ѻ҆́внꙋ да сътвориⷮ . и҆ ма́сла и҆́нъ ѻ҆прѣснокоⷨ · В сеⷣмыи же мⷵцъ в̾ пѧты́инадесѧте дн҃ь мⷵца , по томꙋ же сеⷣмь дн҃ъ , ꙗ҆́коⷤ‍ⷷ и҆ ꙁа грⷯѣ ꙗ҆́коже всесоⷤженїа и҆ ꙗ҆́ко мана́а и҆ ꙗ҆́коⷤ‍ⷷ ма́сло древѧ́ное ·
Глⷡ‍҇а , м҃ѕ · Се гл҃етъ г҃ь б҃ъ , вра́та ꙗ҆́же въ дворѣ ѹ҆́трьнѣмъ ꙁрѧ́щаѧ на восто́къ , да бꙋдⷮꙋ ꙁатворе́на на́ шесть дн҃їи дѣ́ланыхъ · въ дн҃ь же сꙋбо́тныи да сѧ ѻ҆творѧ́ютъ , и҆ въ дн҃ь нача́ла мⷵца да сѧ ѻ҆творѧ́ютъ . и҆ да внїидетъ старѣ́ишина по пꙋтѝ е҆лам̾ма враⷮ внѣшнихъ , и҆ да ста́неⷮ преⷣ дверїемъ вра́тнымъ . и҆ да сътворѧтъ жерцы всесъж̾женїѧ е҆го , и҆ сп҃се́ное е҆го . и҆ да сѧ покло́нитъ ѹ҆ преⷣдверїѧ вра́тнаго , и҆ да и҆ꙁы́идетъ . вра́та же да сѧ не ꙁаключаⷮ до́ вечера и҆ да сѧ покланѧ́ютъ лю́дїе ꙁемлѧ̀ ѹ҆ вратъ тѣхъ в сꙋбо́ты , и҆ в нача́ла мѣсѧчнаѧ преⷣ гм҃ь . и҆ всесъж̾женїѧ да принесетъ старѣ́ишина въ дн҃ь сꙋботныи гв҃и , ше́сть а҆́гнець непороченъ , и҆ ѻ́венъ непоро́ченъ . и҆ мана́ѧ ѻ҆прѣсноки ѻ҆́внꙋ , и҆ а́гньцемъ требꙋ да́нїе рꙋкою е҆̑го . и҆ ма́сла и҆́нъ ѻ҆прѣснокоⷨ · И҆ въ дн҃ь нача́ла мⷵць телецъ съ ста́да непорочеⷩ‍҇ , и҆ шесть а҆́гне́цъ , и҆ ѻ҆́венъ непороченъ да бꙋдⷮꙋ . и҆ ѻ҆прѣсноцы телцю , ѻ҆прѣсноцы же ѻ҆́внꙋ да бꙋдꙋтъ мана́а . и҆ а́гньцемъ ꙗ҆́коже пости́гнеⷮ рꙋка̀ е҆го . и҆ ма́сла и҆́нъ ѻ҆прѣ́снокоⷨ · И҆ е҆гда̀ въхо́диⷮ старѣишина , по пꙋти е҆лам̾ма вратнаⷢ‍҇ да внидеⷮ , и҆ по пꙋти вратномꙋ да и҆ꙁыидеⷮ · И҆ е҆гда̀ въходѧⷮ лю́дїе преⷣ г҃а въ праꙁдники . въходѧ́щїи по пꙋтѝ вратъ ꙗ҆́же на сѣ́веръ , поклонѧⷮсѧ , да и҆схо́дѧтъ по пꙋти вратъ ꙗ҆же на ю́гъ . і҆ и҆же въходѧ́тъ по пꙋти вратъ ꙗ҆́же на ю́гъ , да и҆ꙁыидетъ по пꙋти вра́т̾ ꙗ҆же на сѣверъ . да сѧ не ѻ҆браща́ютъ въ вра́та и҆́миже е҆сть вшелъ , н҄о прѧ́мо е́й да и҆ꙁы́идет̾ . старѣ́ишина же средѣ и҆хъ , е҆гда̀ съ входѧ́щими внидетъ  , и҆ съ и҆сходѧ́щими и҆ꙁы́идетъ . и҆ въ пра́ꙁдники и҆ въ сон̾мы да бꙋдетъ мана́ѧ ѻ҆прѣсноцы те́лцꙋ , и҆ ѻ҆прѣсноцы ѻ҆́внꙋ . и҆ а́гньцемъ бꙋдетъ ѻ҆бѣтъ посщ҃еⷩ‍҇ , ꙗ҆́коже а҆ще пости́гнетъ рꙋка е҆го . и҆ масла и҆нъ ѻ҆прѣснокомъ · А҆ще л҄и сътворитъ старѣ́ишина и҆сповѣда́нїе всесож̾женїе , сп҃сенное гв҃и . да ѻ҆твориⷮ себѣ вра́та ꙁрѧ́щаѧ на восто́къ , и҆ да сътво́ритъ всесож̾женїе свое , и҆ сп҃се́нное свое . ꙗ҆коже е҆сть ѻ҆бы́чаи твори́ти въ дн҃ь сꙋбо́тныи · и҆ да и҆̑ꙁыидетъ , и҆ ꙁатво́рит̾ двери по и҆схожⷣенїи е҆го . а҆́гнец̾ же непорочеⷩ‍҇ лѣтошнїи , да сътворѧетъ всесож̾женїе вс҄ѧ дн҃и гв҃и . ꙁаѹ҆́тра да е҆̀ сътворитъ · и҆ мана́ѧ да сътвориⷮ е҆мꙋ ꙁаѹ҆́тра , ꙁаѹ҆́тра ше́стꙋю ча́сть мѣры . и҆ ма́сла третїю ча́сть и҆нъ , ꙗ҆коже смѣси́ти крꙋпы . мана́ѧ гв҃и ꙁа́повѣдь вѣ́чнꙋю прⷵно . да сътворитѐ а҆́гнецъ и҆ мана́ѧ и҆ ма́сло древѧ́но , да сътворитѐ ꙁаѹ҆́трⷶ всесъж̾женїе прⷵно · Се̑ гл҃етъ г҃ь б҃ъ , а҆ще да́сть старѣ́ишина да́ни е҆ді́номꙋ ѿ сн҃овъ своиⷯ , ѿ прича́стїѧ свое̑го , сн҃омъ е҆го да бꙋ́детъ ча́сть и҆хъ т҄а · а҆ще л҄и дасть да́ни е҆ді́номꙋ ѿⷮ рабъ свои̑хъ , да бꙋ́детъ е҆мꙋ до лѣта ѻ҆ста́внаго , да воꙁда́сть па́ки старѣ́ишинѣ . ра́ꙁвѣ прича́стїѧ сн҃овъ е҆го тѣмъ да бꙋдетъ . да не воꙁемлетъ старѣ́ишина ѿ прича́стїѧ люⷣска , ꙗ҆́҆́коже наси́лити и҆м̾ ѿ ча́сти и҆хъ . ѿ прича́стїѧ свое̑го да прича́стиⷮ сн҃ы своѧ̀ . ꙗ҆́коже да сѧ не расы́плют̾ лю́дїе моѝ ко́ждо ѿ прича́стїѧ свое̑го · И҆ въведе мѧ во вхоⷣ вра́тныи ꙗ҆́же на ю́гъ , въ преграⷣ ст҃ыхъ жрецъ ꙗ҆́же ꙁритъ на сѣвеⷬ‍҇ . и҆ с҄е тꙋ мѣсто ѿлꙋчено . и҆ рече къ мнѣ , с҄е мѣсто е҆сть и҆дѣже ва́рѧⷮ жерцы е҆же ꙁа невѣдѣнїе , и҆ е҆же ꙁа грѣхи т҄ꙋ . да пекꙋт̾ мана́ѧ прⷵно , ꙗ҆́коже не и҆ꙁноси́ти во дворъ внѣшнїи ѻ҆сщ҃ати лю́ди · И҆ и҆ꙁведе м҄ѧ въ двоⷬ‍҇ внѣшнїи , и҆ ѻ҆бведе м҄ѧ на четы́ри части двора . и҆ с҄е дво́ръ на ѹ́глы дво́рныи преградъ на ѹ҆́глы дворъ . на четырехъ ѹ҆́глѣхъ дво́ра дворецъ ма́лъ , въ долготꙋ лактъ м҃ , а҆ широта лак̾тъ л҃ · мѣра е҆ді́на въ четырехъ . и҆ ѻ́крⷵтъ и҆хъ прегра́ды ѻ҆́крⷵтъ четырь . и҆ сока́лцы поⷣ преградами бы́вша  . и҆ рече къ мнѣ , сїи хра́ми съкальчнїи , т҄ꙋ да ва́рѧⷮ слꙋжа́щеи храмꙋ ꙁаколе́нїѧ люⷣска ·
Глⷡ‍҇а , м҃ꙁ · И въведе м҄ѧ къ преⷣдве́рїю хра́ма . и҆ се вода̀ и҆схожⷣаше ниже непокрове́н̾наго хра́ма на въсто́къ . ꙗ҆́ко лице хра́мꙋ ꙁрѧ́ше на въсто́къ . і҆ и҆схожда́ше вода̀ ѿ ѹ҆́гла деснаго ѿ ю҆́га къ тре́бникꙋ · И҆ и҆ꙁведе м҄ѧ по пꙋти вра́тномꙋ ꙗ҆́же на сѣ́веръ . и҆ ѻ҆бведе м҄ѧ пꙋтемъ вра́тнымъ внѣѹ҆́дѣ къ вра́томъ дво́рнымъ , ꙗ҆́же ꙁрѧ́тъ на въсто́къ . и҆ се вода̀ и҆схожда́ше ѿ ѹ҆́гла десна́го . ꙗ҆коже и҆схо́дъ мꙋ́жескъ проти́вꙋ , и҆ мѣ́ра в рꙋцѣ е҆го . и҆ раꙁмѣри ты́сѧщꙋ мѣрою , и҆ приведе м҄ѧ чресъ во́дꙋ да́же до гле́ꙁнъ . и҆ па́ки и҆ꙁмѣри ты́сѧщꙋ , и҆ преведе м҄ѧ чресъ во́дꙋ и҆ въꙁы́иде вода̀ по поѧса . и҆ раꙁмѣри тысѧщꙋ пото́къ , и҆ не могоⷯ преи̑ти . ꙗ҆́ко кипѧ́ше вода̀ а҆ки шꙋмъ пото́чныи е҆гоже не пре́идꙋтъ · И҆ рече къ мнѣ , а҆ще е҆си ви́дѣлъ сн҃е чл҃чь . и҆ веде м҄ѧ , и҆ ѻ҆брати м҄ѧ на брегъ рѣчныи . въ ѻ҆браще́нїи мое̑мъ , и҆ се на́ бреꙁѣ рѣ́чнемъ дꙋ́бїе мно́го ѕѣло ѻ҆́ба полы · И҆ рече къ мнѣ , вода с҄и текꙋщїѧ въ галиле́ю на въсто́къ , и҆схожда́ше къ а҆равїи , и҆ грѧдѧ́ше до мо́рѧ къ водѣ и҆схоⷣнѣи , і҆ и҆сцѣлитъ во́ды · И҆ бꙋ́детъ вс҄ѧ дш҃а живо́тъ живо́тныⷯ , на вс҄ѧ на нѧже на́идетъ т҄а рѣка , жи́ви бꙋ́дꙋтъ . и҆ бꙋ́дꙋтъ ры́бы мно́ги т҄ꙋ ѕѣло , ꙗ҆́ко прїидетъ та́мо ѕѣло вода с҄и , і҆ и҆сцѣлитъ . и҆ жи́въ бꙋ́детъ на негоже а҆ще прїидетъ рѣка , и҆ бꙋдⷮꙋ жи́ви . и҆ ста́нꙋт̾ т҄ꙋ ры́бари , ѿ и҆н̾гад̾ди до и҆н̾галѣи̑мъ . сꙋши́ло мре́жамъ бꙋдеⷮ . ѻ҆ себѣ бꙋдетъ . и҆ ры́бы е҆ѧ̀ , ꙗ҆́ко ры́бы мо́рѧ вели́каго мно́жество мно́го ѕѣло · И҆ въ и҆̑ꙁлаꙁъ е҆го , и҆ въ ѻ҆браще́нїи е҆го , и҆ въ превоꙁнесе́нїи е҆го . мѣлина е҆го не и҆сцѣлитсѧ , в̾ соль сѧ в̾да́сть · И҆ к рѣцѣ въꙁы́идꙋтъ , на́ бреꙁѣ е҆ѧ̀ ѻ҆́ба по́лы все дре́во ꙗ҆до́мое . не ѻ҆бет̾ша́етъ ѹ҆ неѧ , ни ѻ҆скꙋдѣ́етъ ѹ҆ неѧ плоⷣ е҆ѧ . на ко́ждыи мⷵцъ принесеⷮ прьвое ѿ плода . и҆м̾же во́ды и҆хъ сїѧ ѿⷮ ст҃ыхъ и҆схо́дѧтъ . и҆ бꙋдетъ плоⷣ и҆хъ въ снѣдь , и҆ ли́ствїе е҆го въ ꙁдра́вїе · Се̑ гл҃етъ г҃ь б҃ъ , сїа предѣлы да причастите ꙁе́мльныа двѣма на́десѧт̾ма племен̾ма сн҃овъ і҆и̑л҃евъ . приложе́нїе прича́стїю . да прича́ститсѧ ко́ждо ꙗ҆́коже и҆ браⷮ е҆го , на ню́ же въꙁ̾двигоⷯ рꙋ́кꙋ мою ꙗ҆́коже да́ти ѿц҃мъ и҆хъ . и҆ паде́тъ ꙁемлѧ̀ и҆хъ въ причастїе ва́м̾ · Се же предѣ́ли ꙁемлѧ̀ . на сѣ́вер̾ , ѿ мо́рѧ вели́каго , сходѧ́щаго и҆ ѻ҆бходѧ́щаго вхо́дъ , и҆маѳельдамъ , моа́въ , лови́твы е҆фрѣмовы , и҆лїа́мъ , средѣ предѣла дама́скова , и҆ средѣ маѳи а҆ѵ́нань а҆ѷнанѧ . при́сно свы́ше предѣ́лъ а҆ѷринити́дьскь · Сїи предѣ́ли ѿ мо́рѧ ѿ двора е҆на́нова предѣ́ли дама́скови , и҆ е́же к̾̾ сѣверꙋ , и҆ предѣ́лъ е҆м̾ма́мовъ , и҆ предѣ́лъ сѣ́вер̾скъ . и҆ е́же на въсто́ки межⷣꙋ а҆ѵ́ринитиⷣскою , и҆ междꙋ дама́скоⷨ , и҆ междꙋ галаа̑диⷮскою , и҆ междꙋ ꙁемлею і҆и̑л҃евою . і҆ѻ҆рда́нъ дѣ́литъ к мо́рю е҆же на въсто́ки фини́чески . а҆ки и҆ на въсто́ки . и҆ е́же на ю҆́гъ , и҆ на въсто́ченъ . ѿⷮ ю҆́га до финикона до воды̀ марїѻ́ѳъ , и҆ дѵⷨ . продол̾жи къ мо́рю вели́комꙋ . сїю странꙋ ю҆́гъ , и҆ въсто́ченъ . т҄ꙋ странꙋ мо́рѧ вели́каго , да предѣлѧ́етъ да́же и҆ прѧ́мо въхо́дꙋ и҆ма́ѳъ  · И҆ да раꙁдѣли́те ꙁе́млю и҆мъ , племенем̾ і҆и̑л҃евомъ . раꙁложи́те ю҆̀ жре́бїеⷨ , ва́мъ , и҆ прихо́домъ ѻ҆бита́вшимъ средѣ ваⷵ , и҆же сꙋть роди́ли сн҃ы средѣ ваⷵ . и҆ бꙋдꙋтъ ваⷨ ꙗ҆́ко т҄оꙁе́мльцы сн҃омъ і҆и̑л҃евомъ , с ва́ми да ꙗ҆дѧ́тъ въ прича́стїи средѣ племе́нъ і҆и҃лев̾ . и҆ бꙋдꙋтъ въ пле́мени прихоⷣстѣ въ прихо́дѣхъ с ни́ми т҄ꙋ да да́сте прича́стїе  , гл҃етъ г҃ь б҃ъ ·
Глⷡ‍҇а , м҃и · Си же и҆мена̀ племе́нъ ѿ нача́ла е҆же къ сѣверꙋ по странѣ схожде́нїѧ предѣлѧ́ющаⷢ‍҇ къ вхо́дꙋ сима́ѳова двора̀ , преⷣвра́тїе предѣлъ дама́сковъ къ сѣверꙋ по странѣ сима́ѳова двора̀ · И҆ да бꙋдетъ и҆мъ е҆же на восто́ки , да́же и҆ до мо́рѧ , данъмїиска е҆ді́на . и҆ ѿ предѣлъ дан̾товъ къ восто́ком̾ , да́же и҆ до морѧ , а҆сѷрьмїиска е҆ді́на . та́же и҆ ѿ предѣлъ а҆сѷрь и҆же къ восто́комъ , даⷤ‍ⷷ и҆ до морѧ , неѳали́млѧ е҆ді́на · ѿ предѣл̾ же неѳали́мль ѿ страны̀ восточны , даже до страны̀ морѧ , манасїи е҆ді́на . ѿ предѣ́л же манасі́инъ и҆же на восто́ки , даже і҆ и҆же к̾ мо́рю , е҆фрѣмꙋ е҆дїна . ѿ предѣл же е҆фре́мль и҆же на восто́къ , даже и҆ до мо́рѧ , рꙋви́мꙋ е҆ді́на . ѿ предѣл̾ же рꙋви́мль и҆же на восто́ки , даже и҆же до мо́рѧ , і҆ѹ́дина е҆ді́на . а҆ ѿ предѣлъ і҆ѹ́динъ , и҆же къ восто́комъ , даже и҆ до мо́рѧ , да ста́нетъ нача́ло нарече́ннꙋю . двꙋдесѧтꙋ и҆ пѧти тысⷳ‍҇ꙋ широта̀ и҆ длъгота̀ , ꙗ҆́коже е҆ді́на чаⷵ къ востокомъ , и҆ ꙗ҆́же к̾ морю . и҆ да бꙋдетъ ст҃ое средѣ и҆хъ . прино́сыⷤ‍ⷷ нарекꙋтъ гв҃и , въ длъготꙋ̀ двꙋдесѧтꙋ и҆ пѧть тысѧщь , толи́ко же и҆ в широтꙋ̀ . с҄е да бꙋдетъ приносъ ст҃ыхъ жръце́мъ . и҆же къ сѣверꙋ в долготꙋ̀ дв҄адесѧть и҆ пѧть тысѧⷳ‍҇ , и҆ къ морю в широтꙋ̀ девѧть тысѧщь . и҆ къ восто́кꙋ і҃ , и҆ на ю́гъ в̾ долготꙋ̀ двадесѧть и҆ пѧть тысѧщъ . и҆ да бꙋ́детъ наро́къ ст҃ых̾ средѣ е҆го , жръцемъ сщ҃енымъ сн҃омъ садо́ковоⷨ , стрегꙋщимъ страж̾бы хра́ма , и҆̑же не прельсти́шасѧ въ прельще́нїе сн҃оⷡ‍҇ і҆и̑левъ , ꙗ҆́коже сѧ прельсти́ша левѷте . тѣмъ ꙁача́токъ да́емыи , ѿ ꙁача́токъ ꙁемлѧ̀ ст҃ое ст҃ыхъ ѿ предѣ́лъ левѷт̾скь . левѷтом̾ ближнѧа предѣ́лъ жре́ческь , двꙋдесѧ́тꙋ и҆ пѧти ты́сѧщь в̾ долготꙋ , а҆ в широтꙋ десѧти тысѧщь . всѧ долгота двꙋдесѧ́тꙋ и҆ пѧти ты́сѧⷳ‍҇ , а҆ широта десѧти ты́сѧщь . да сѧ не прода́сть ѿ него , ни ꙁамѣниⷮ , ни да сѧ ѹ́ймеⷮ прьвое жи́то ꙁемлѧ̀ , ꙗ҆́ко ст҃о е҆сть гв҃и . пѧ́ть же ты́сѧⷳ‍҇ и҆ꙁбы́точныхъ ѿ широты къ двѣмадесѧтма и҆ пѧ́ть ты́сѧщь , прⷣегражде́нїе гра́дꙋ , да бꙋ́детъ гра́дꙋ на вселе́нїе и҆ межда е҆го . и҆ да бꙋдетъ гра́дъ средѣ е҆го · се же мѣры е҆го . ѿ сѣвера , четырь тысѧщь и҆ пѧтьсотъ . ѿ ю́га , четырь тысѧщь и҆ пѧтьсо́т̾ . и҆ ѿ восто́къ , четы́рь тысѧщь и҆ пѧтьсот̾ . и҆ ѿⷮ мо́рѧ , четырь ты́сѧщь и҆ пѧтьсо́тъ . и҆ да бꙋдетъ межда гра́дꙋ . к̾ сѣверꙋ дв҄ꙋ ст҄ꙋ и҆ пѧтидесѧтъ , и҆ къ ю́гꙋ дв҄ꙋ ст҄ꙋ и҆ пѧтидесѧⷮ , и҆ на востокъ дв҄ꙋ стꙋ и҆ пѧтидесѧтъ , и҆ к̾ мо́рю дв҄ꙋ ст҄ꙋ и҆ пѧтидесѧтъ · И҆ꙁбы́токъ же длъготы̀ дръжа́исѧ начаⷧ‍҇ ст҃ыхъ . десѧть ты́сꙋщь къ восто́комъ , десѧть же къ мо́рю , да бꙋдꙋтъ приноси ст҃аго . и҆ да бꙋдꙋтъ жи́та еѧ̀ хлѣби дѣлаю̑щимъ граⷣ . дѣлающеи же гра́дъ , да и҆ дѣлаютъ ѿ всѣхъ племе́нъ і҆и̑л҃евъ . весь нача́токъ двадесѧти и҆ пѧти ты́сѧщ̾ , пѧ́тїю и҆ двѣма десѧт̾ма ты́сѧщь на ты́ре ча́сти , да наречетѐ е҆го нача́токъ ст҃аго , ѿ прича́стїѧ граⷣнаго . а҆ и҆ꙁбы́токъ старѣ́ишинѣ , ѿ того и҆ ѿ ѻ́ного , ѿ прино́съ ст҃аго . въ прича́стїе же гра́дꙋ съ прежда пѧтѝ и҆ двꙋдесѧтꙋ ты́сѧщь длъгота̀ до предѣлъ и҆же к̾ мо́рю , и҆ къ востокомъ съ прежда пѧти и҆ двꙋдесѧти ты́сѧщъ до предѣлъ и҆же к мо́рю , держа́сѧ ча́стїи старѣ́ишины . и҆ да бꙋ́детъ приноⷵ ст҃ыхъ , и҆ ѻ҆сщ҃енїе храма средѣ е҆го . ѿ прича́стїѧ левѷт̾ска , и҆ ѿ прича́стїа граⷣнаго , средѣ старѣ́ишин̾ско да бꙋ́детъ . средѣ предѣ́лъ і҆ѹ́динъ , и҆ средѣ предѣ́лъ венїами́нь , старѣ́ишин̾ско да бꙋ́детъ · А҆ и҆ꙁбытоⷱ‍҇ное племе́нъ е҆же къ восто́комъ , да́же и҆же къ мо́рю , венїами́нꙋ е҆ді́на . ѿ предѣ́лъ же венїами́нь , и҆же на восто́ки , да́же до страны и҆же к мо́рю , симеѻ́нꙋ е҆ді́на . ѿ предѣ́лъ же симеѻ́нь , ѿ страны и҆же на въсто́къ , да́же и҆же к мо́рю , и҆саха́рꙋ е҆ді́на . а҆ ѿ предѣ́лъ и҆саха́ровъ , и҆же къ восто́комъ , да́же и҆же к мо́рю , ꙁаѹ҆ло́нꙋ е҆ді́на . ѿ предѣ́лъ же ꙁаѹ҆ло́нь , ѿ въсто́ка слн҃чнаго , да́же до страны мо́рѧ , гаⷣдꙋ е҆ді́на . ѿ предѣ́лъ же гаⷣдовъ , да́же и҆же къ восто́чню до лива́на . и҆ да бꙋ́дꙋтъ предѣ́ли е҆го ѿ ю҆́га , и҆ воды маримоѳ̾каⷣскаго , прича́стїѧ до мо́рѧ вели́каго . т҄а ꙁемлѧ̀ ю҆́же вло́жите въ жре́бїи племенемъ і҆и̑л҃евомъ , и҆ с҄е раꙁдѣ́ли иⷯ , гл҃етъ г҃ь б҃ъ · Се же и҆ꙁвоⷣ‍ꙵ грⷣанїи . к̾ сѣверꙋ , четы́рь ты́сѧщь , и҆ пѧтьсо́тъ мѣ́рою . вра́та же гра́дꙋ , по и҆мени племе́нъ і҆и̑л҃евъ . вра́та троѧ на сѣ́веръ . вра́та рꙋви́млѧ е҆ді́на , вра́та же і҆ѹ́дина е҆ді́на , и҆ вра́та левѷи̑на е҆ді́на . и҆ на въстоⷦ‍҇ четы́рь ты́сѧщь , и҆ пѧ́ть со́тъ . и҆ вра́та троѧ . вра́та е҆ді́на і҆ѻсифова , вра́та же е҆ді́на венїами́нѧ , и҆ вра́та да́нова е҆ді́на . и҆ ꙗ҆́же въ ю҆́гꙋ четы́рь ты́сѧщь , и҆ пѧть со́тъ мѣрою . и҆ вра́та троѧ . вра́та е҆ді́на симеѻ́нꙋ , вра́та же е҆ді́на и҆саха́рꙋ , и҆ вра́та е҆ді́на ꙁаѹ҆ло́нꙋ . и҆ е́же к мо́рю четы́рь ты́сѧщь , и҆ пѧ́ть соⷮ мѣ́рою . вра́та же троѧ . вра́та е҆ді́на гаⷣдови , вра́та же а҆сѷ̏рови е҆ді́на , и҆ вра́та неѳали́мови е҆ді́на , ѻ҆́крⷵтъ е҆же ѻ҆смина́десѧти ты́сѧщь . и҆мѧ же гра́дови ѿ негоже дн҃е бꙋдеⷮ , г҃ь т҄ꙋ бꙋдеⷮ и҆мѧ е҆мꙋ ·
Коне́цъ пррⷪ‍҇кꙋ і҆е̑ꙁекїилю , и҆́мать в себѣ глаⷡ‍҇ , м҃и · 
