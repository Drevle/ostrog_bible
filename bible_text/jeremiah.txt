И҆Є҆РЄМИ́Я ПР҃ОРКЪ
Глⷡ‍҇а , а҃ · Словеса̀ і҆е̑ремїи пррⷪ‍҇ка , сн҃а хеⷧ‍҇кїева , ѿ сщ҃ен̾ник̾ и҆же бышⷶ въ а҆наѳотѣ , в̾ ꙁемлѝ венїами́новѣ · И҆же бы́сть сло́во гн҃е к немꙋ въ дн҃и ѻ҆сїѧ , сн҃а а҆ммо́нѧ цр҃ѧ і҆ѹ́дина , въ г҃і , лѣто црⷵтва е҆го · И҆ бы́сть въ дн҃и і҆ѻ҆а̑ки́ма сн҃а ѻ҆сїина , цр҃ѧ і҆ѹ́дина . даⷤ‍ⷷ до сконча́нїѧ а҃і лѣта , седекїѧ цр҃ѧ і҆ѹ́дина . да́же до преселе́нїѧ і҆ерⷵлиⷨскаго . въ мⷵць , е҃ · И҆ бы́сть сло́во гн҃е къ мнѣ рекꙋщи · Пре́же не́же съꙁдаⷯ т҄ѧ въ чре́вѣ поꙁнахъ т҄ѧ , и҆ пре́же не́же и҆ꙁы́идеши ѿ ма́тери с҄и ѻ҆ст҃иⷯ т҄ѧ , и҆ пррⷪ‍҇ка въ ꙗ҆ꙁы́ки да́хъ т҄ѧ . и҆ реко́хъ , сыи влⷣко г҃и , с҄е не вѣмъ гл҃ати и҆же ѻ҆́трокъ е҆смь . и҆ реⷱ‍҇ г҃ь къ мнѣ , не моѕѝ гл҃ати и҆же ѻ҆́трокъ е҆смь . ꙗ҆́ко на всѧ̀ и҆же послю̀ т҄ѧ и҆де́ши , и҆ всѧ̀ е҆ли́ка же повелю̀ тебѣ гл҃еши . не ѹ҆бо́исѧ ѿ лица̀ иⷯ , ꙗ҆́ко с тобо́ю е҆смь да и҆ꙁба́влю т҄ѧ , рече г҃ь . и҆ посла̀ г҃ь рꙋкꙋ свою̀ и҆ прикоснꙋсѧ ѹ҆сто́мъ мои̑мъ , и҆ рече къ мнѣ . се да́хъ словеса моѧ̀ въ ѹ҆ста̀ твоѧ̀ . и҆ се поста́вихъ т҄ѧ дне́сь на ꙗ҆ꙁы́ки и҆ на црⷵтва . да и҆стор̾гнеши и҆ раꙁори́ши , и҆ расточи́ши и҆ раꙁ̾дрꙋши́ши , и҆ съꙁида́еши и҆ насади́ши · И҆ бы́сть сло́во гн҃е къ мнѣ рекꙋщи , чт҄о т҄ы ви́диши і҆е̑ремїа · И҆ реко́хъ , же́ꙁлъ бдѧ́щь а҆ꙁъ ви́жꙋ . и҆ реⷱ‍҇ г҃ь къ мнѣ , бл҃го ви́дѣлъ е҆си , и҆же хощꙋ аⷥ бдѣти на словеси мое̑мъ да сътворю т҄о · И҆ быⷵ сло́во гн҃е ко мнѣ в̾торицею гл҃ѧ , чт҄о т҄ы ви́диши . и҆ реко́хъ , горне́ць кипѧ́щь а҆ꙁъ ви́жꙋ , и҆ лице е҆го ѿ лица̀ сѣвера . и҆ рече г҃ь къ мнѣ , ѿ сѣвера ꙗ҆ви́тсѧ лꙋка́во на вⷯсѣ ѻ҆бита́ющиⷯ на ꙁемлѝ . ꙁане с҄е а҆ꙁъ съꙁовꙋ всѧ̀ племе́на црⷵтвъ сѣ́верныⷯ  , рече г҃ь . и҆ прїидꙋтъ и҆ поста́витъ е҆дінъ ко́жⷣо престо́лъ свои , въ вхо́дѣхъ вра́том̾ і҆е̑рлⷵмꙋ , и҆ на всѣхъ стѣна́хъ е҆го ѻ҆́крестъ , и҆ на всѣхъ гра́дѣхъ і҆ѹ́диныхъ . и҆ въꙁ̾гл҃ю сꙋди моѝ с ни́ми на всѧ̀ лꙋка́в̾ства и҆хъ , и҆же ѻ҆ста́виша м҄ѧ . и҆ пожро́ша бого́мъ чю́ждим̾ и҆ поклони́шасѧ дѣ́ломъ рꙋ́кꙋ свое̑ю · Ты же препоѧши чре́сла твоѧ и҆ ста́ни , и҆ гл҃и к ниⷨ всѧ̀ , и҆же а҆ꙁъ ꙁаповѣ́даю тебѣ . не ѹ҆бо́исѧ ѿ лица̀ и҆хъ , ни б҄о боѧ́тисѧ тебѣ сътворю̀ лица̀ и҆хъ  . а҆ꙁъ б҄о да́хъ т҄ѧ дне́сь въ гра́дъ твердъ , и҆ въ сто́лпъ желѣ́ꙁныи , и҆ въ стѣны мѣ́дѧны на все́и ꙁемлѝ цр҃їи і҆ѹ́динъ , нача́л̾ницы е҆го и҆ сщ҃енницы , и҆ лю́ди ꙁе́мъстїи , и҆ бранѧ́тсѧ на́ тѧ и҆ не премо́гꙋт̾  . и҆же с тобо́ю а҆ꙁъ е҆смь рече г҃ь , да и҆ꙁба́влю т҄ѧ ·
Глⷡ‍҇а , в҃ · И бы́сть сло́во гн҃е къ мнѣ рекꙋщи . и҆ди и҆ въꙁопѝ въ ѹ҆́ши і҆ерⷵлимꙋ рекꙋщи , сїа рече г҃ь , въспомѧнⷯꙋсѧ е҆смь к тебѣ ми́лꙋющи ю҆́ность твою , и҆ любы̀ ѻ҆брꙋче́нїѧ твое̑го , когда̀ слѣдова́лъ е҆си менѐ в̾ пꙋсты́ни и҆же не просѣ́етсѧ . ст҃ыи і҆и̑л҃ь г҃ꙋ перве́нцы пло́довъ е҆го , вси и҆же пожираютъ е҆го съгрѣша́ютъ . ꙁла́ѧ прїидꙋтъ на ниⷯ , рече г҃ь · Ѹ҆слы́шите сло́во гн҃е доⷨ і҆а́ковль , и҆ вси племе́на до́мꙋ і҆и̑л҃ева · Сїѧ рече г҃ь , чт҄о ѻ҆брѣто́ша ѿц҃ы ваши на́ мѧ беꙁако́н̾но , и҆же ѹ҆далишаⷵ ѿ менѐ , и҆ ходи́ша по сꙋетѣ , и҆ ѻ҆сꙋети́шасѧ , и҆ не реко́ша гд̑ѣ е҆сть г҃ь , и҆же и҆ꙁыити наⷵ сътвори́лъ ѿ ꙁемлѧ̀ е҆гѷпеⷮскїѧ . и҆же преве́лъ наⷵ по пꙋсты́ни , по ꙁемлѝ не ѻ҆бита́ннои и҆ не пꙋтнѣи , по ꙁемлѝ жа́ж̾днѣи , и҆ ѻ́браꙁомъ смрьтныⷨ , по ꙁемлѝ по не́и же не и҆сходиⷧ‍҇ мꙋ́жъ ни ѻ҆бита́лъ чл҃къ  · И҆ въведо́хъ ваⷵ въ ꙁе́млю кармели , да и҆ꙁъꙗ̑ди́те плоⷣ е҆го , и҆ бл҃гаѧ того . и҆ въшеⷣши ѻ҆скверни́ли е҆стѐ ꙁе́млю мою и҆ достоѧ́нїе мое поста́вили е҆стѐ в̾ поноше́нїе . сщ҃енницы не реко́ша , гдѣ е҆сть г҃ь , и҆ держа́щїи ꙁако́нъ не вѣдѣша м҄ѧ . и҆ пасты́ри престꙋпи́ли сꙋть на́ мѧ , и҆ пррⷪ‍҇цы пррⷪ‍҇чествова́ша въ ваа́ла , і҆ и́доломъ послѣдоваша Сего ра́ди е҆ще сꙋдоⷨ препрю́сѧ с вами реⷱ‍҇ г҃ь , и҆ съ сн҃ы ва́шими препрюсѧ̀ · Преи̑дѣте въ ѻ҆стро́вы хетиⷨ , и҆ види́те . и҆ в кедаⷬ‍҇ посли́те , и҆ смотри́те велми а҆ще сътворено е҆сть таковѣ . а҆ще премѣнили ꙗ҆́ꙁыцы бг҃ы своѧ̀ , і҆ и҆стинно тїи не сꙋть боꙁи · Люⷣ‍ꙵе бо моѝ премѣниша сла́вꙋ мою на и҆́дола · Ѹ҆страши́тесѧ нб҃са ѻ҆ то́м̾ , и҆ вра́та е҆го ѹ҆ны́ите вельми , реⷱ‍҇ г҃ь . дво́е б҄о ѕл҄о сътвори́ша лю́ди мои , менѐ ѻ҆ста́виша и҆сто́чникъ воды̀ жи́вы , і҆ и҆скопа́ша себѣ кладен̾ца раꙁоре́ны и҆же съдръжа́ти не въꙁмогⷮꙋ воды . е҆да̀ рабъ е҆сть і҆и̑л҃ь , и҆ли домоча́дець . вскꙋ́ю сътворенъ е҆си въ плѣне́нїе , на не́го рыка́ша льво́ве , и҆ въꙁда́ша глаⷵ свои . поста́виша ꙁе́млю е҆го въ пꙋсты́ню , и҆ гра́ди е҆го съж̾же́ни сꙋть , и҆ нѣсть и҆же ѻ҆бита́ютъ въ ни́хъ . сн҃ове же меⷨѳе́и , и҆ тафне́и , раꙁори́ша тебѐ даже до пробо́ра . е҆да̀ ли не то сътворе́но е҆сть тебѣ , и҆же ѻ҆пꙋсти́лъ е҆си г҃а б҃а твое̑го в то вре́мѧ и҆же вожⷣаше т҄ѧ по пꙋтѝ . и҆ нн҃ѣ чт҄о тебѣ , и҆же хо́щеши на пꙋтѝ е҆гѷтеⷮстѣмъ , да пїеши во́дꙋ мꙋтнꙋ . и҆ чт҄о тебѣ с пꙋтемъ а҆сѷрїискиⷨ , да пїеши во́дꙋ рѣ́чнꙋю . ѻ҆бличаⷮ т҄ѧ лꙋка́в̾ства твоѧ , и҆ ѿше́ствїе твое ꙁапрети́тъ тебѣ . вѣж́дь и҆ ви́дѣ ꙗ҆́же ѕл҄о и҆ го́рко е҆сть ѿпꙋсти́ти тебѣ г҃а б҃а твое̑го , и҆ не быти страхꙋ е҆го преⷣ тобо́ю , рече г҃ь силъ . ѿ вѣка съкрꙋши́лъ е҆си и҆́го мое , раꙁдра́л̾ е҆си ѹ҆́ꙁы моа , и҆ ре́клъ е҆си , не слꙋжꙋ . въ всѧ́къ б҄о хо́лмъ въꙁ̾дви́гнꙋтыи и҆ по всѧ́комꙋ дре́вꙋ листвѧнꙋ т҄ы распростре́ши блꙋ́дъ . а҆ꙁъ же насадиⷯ т҄ѧ винограⷣ и҆ꙁ̾бранъ , всѧ́ко сѣмѧ и҆́стин̾но , како б҄о превраще́нъ е҆си мнѣ въ стропоⷮныи виногрⷣа чюжⷣїи · А҆ще ѹ҆мы́ешисѧ нитромъ , и҆ ѹ҆мно́жиши тра́вы бориѳовы . поро́чна е҆си въ беꙁако́нїи твое̑мъ преⷣ мно́ю , рече г҃ь б҃ъ . како гл҃еши нѣсмь поро́чна , по ваа́лꙋ не ходи́ла е҆смь . видѣ пꙋти твоѝ въ ѹ҆долѣ е҆ннонъ , ви́жⷣь чт҄о сътворила е҆си . ходокъ лег̾кїи нарѧжаю̑щи пꙋтѝ своа̀ . ѻ҆нагръ ѻ҆бы́чен̾ въ пꙋсты́ни , въжделѣ́нїе дш҃а свое́ѧ привлеклъ вѣтръ люб̾ви свое́ѧ . ничто́же ѻ҆братитъ е҆ѧ . вс҄и и҆же и҆щⷮꙋ е҆ѧ не ѻ҆скꙋдѣютъ , в не́мощехъ еѧ̀ ѻ҆брѧ́щⷮꙋ еѧ̀ . въꙁ̾дръжи но́гꙋ твою̀ ѿ наго́ты , и҆ горта́нь твои ѿ жа́жⷣи . и҆ рекла е҆си , ѿчаа́хсѧ н҄и вочто́же сътворю . и҆ въꙁлю́бихъ и҆́стин̾но чю́ждихъ , и҆ по тѣхъ похожꙋ . ка́ко постыдѣсѧ та́ть е҆гда̀ и҆ꙁымаеⷮсѧ та́ко посты́дни сꙋть до́мъ і҆и̑л҃евъ тїи , и҆ цр҃и и҆хъ нача́лницы и҆ сщ҃ен̾ницы и҆ прⷪ‍҇рцы иⷯ , рекꙋщи дре́вꙋ , ѿц҃ъ мо́и е҆си т҄ы , и ка́мени , ты м҄ѧ родиⷧ‍҇ е҆си . ѿврати́ша ѿ менѐ стопы̀ а҆ не лице  . и҆ въ времѧ ѻ҆слабленїѧ свое̑го рекꙋтъ , въста́ни і҆ и҆ꙁба́ви на́съ · Гдѣ сꙋть бо́ѕи твоѝ ꙗ҆́же сътвори́лъ е҆си тебѣ , да въста́нꙋтъ і҆ и҆ꙁба́вѧт̾ т҄ѧ въ вре́мѧ ѻ҆слабле́нїѧ твое̑го . по число́мъ б҄о гра́доⷨ твоиⷨ , бѣхꙋ бо́ѕи твоѝ , ѠѼ і҆ѹ́до . что хо́щете съ мно́ю сꙋдомъ прѣти , вси ѻ҆ста́вили е҆сте м҄ѧ , реⷱ‍҇ г҃ь . сꙋе́тно б҄о бихъ сн҃ы ва́ша , накаꙁа́нїѧ не въспрїѧ́ша . пожре ме́чь ва́шъ пррⷪ‍҇кы ва́ша , ꙗ҆́ко ле́въ и҆ гꙋби́тель роⷣ ва́ш̾ . в̾немлите сло́во гн҃е , е҆да ли е҆ді́ненїе сътворе́нъ е҆смь і҆и̑л҃ю , и҆ли ꙁемлѧ̀ неплоⷣна . вскꙋ́ю б҄о рече по́лкъ мо́и . ѿидо́хоⷨ , и҆ не прїидеⷨ ѿселе к тебѣ  . е҆да ли ꙁабꙋ́детъ дв҃а красотꙋ свою̀ , и҆ли ѻ҆брꙋ́чница мони́ста пе́рьсїи своиⷯ . лю́дїе бо моѝ ꙁабы́ша менѐ дн҃и беꙁъчислени · Чт҄о си́лꙋешисѧ бл҃гъ покаꙁа́ти пꙋть твои , и҆ на и҆ска́нїе любви , и҆же наипаче лꙋка́въствъ твоиⷯ наѹ҆чи́ла е҆си пꙋти твоѧ̀ , и҆ въ кри́лⷯѣ твои̑хъ ѻ҆брѣтена е҆сть кро́вь дш҃ъ ѹ҆богихъ и҆ непови́н̾ныхъ . не в ро́вⷯѣ ѻ҆брѣтохъ иⷯ . н҄о въ всѣхъ и҆же вы́ше памѧтова́хъ , и҆ рекла е҆си . беꙁъ грѣха и҆ непови́нна а҆ꙁъ е҆смь , и҆ сего ради ѿврати́сѧ ꙗ҆́рость твоѧ̀ ѿ мене . с҄е а҆ꙁъ сꙋдомъ прѣчю с тобо́ю , сего ради чт҄о рекла е҆си , не съгрѣшиⷯ ко́ль гнюсна сътворе́на е҆си ѕѣ́ло ѿвраща́ющи пꙋтѝ твоѧ̀ · И҆ ѿ е҆гѷпта постыди́шиⷵ , ꙗ҆́ко постыдѣна е҆си ѿ а҆сꙋра . и҆же і҆ ѿ тоа̀ и҆ꙁы́идеши , и҆ рꙋцѣ твоѝ бꙋдꙋтъ на главѣ твое́и . ꙗ҆́ко съкрꙋшѝ г҃ь надѣа́нїе твое , и҆ ничто и҆́маши преспѣва́нно  ·
Глⷡ‍҇а , г҃ · Въ ѻ҆бщеи притчи гл҃етсѧ . а҆ще ѿпꙋстит̾ мꙋжъ женꙋ̀ свою̀ , и҆ ѿходѧ́щи ѿ него въведеⷮ мꙋжа и҆́наго , е҆да ли ѻ҆братиⷮсѧ к неи ктомꙋ̀ . е҆да̀ не поро́чна бꙋ́детъ и҆ сквернена жена̀ т҄а · Тыⷤ‍ⷷ съблꙋди́ла е҆си съ любов̾ными мно́гими , ѻ҆баче ѻ҆брати́сѧ къ мнѣ , рече г҃ь , аꙁъ воспрїимⷮꙋ т҄ѧ . въꙁ̾дви́гни ѻ҆́чи твоѝ на ѹ҆правленїе и҆ виждъ нн҃ѣ гдѣ простерта е҆си , на пꙋтехъ сѣдѧ́щи ждꙋщихъ ꙗ҆́ко раⷥбо́иникъ въ пꙋсты́ни . и҆ ѻ҆скверни́ла е҆си ꙁе́млю въ любодѣѧ́ниⷯ  , и҆ въ лꙋкаⷡ‍҇ствѣхъ твои̑хъ . сеѧ̀ ради ве́щи въꙁ̾дръжа́ны сꙋть ка́плѧ дожⷣевныа и҆ роса̀ вече́рнѧ , и҆ не бы́сть . челоⷤ‍ⷷ жены̀ блѧди́вы сътворено е҆сть тебѣ , не хотѣла е҆си постыдѣтисѧ  · Сего ради въ толи́цѣ ѿселѣ въꙁ̾ꙁови м҄ѧ ѿц҃ъ мои , во́ждь дв҃ьства мое̑го т҄ы е҆си . е҆да л҄и раⷥгнѣ́ваешиⷵ въ вѣки , и҆л҄и насто́иши до конца . с҄е гл҃ала е҆си , и҆ сътвори́ла е҆си ꙁла́ѧ и҆ могла е҆си · И҆ рече г҃ь къ мнѣ въ дн҃и і҆ѻсїѧ цр҃ѧ . е҆да̀ ви́дѣлъ е҆си и҆же сътвори сꙋпоста́т҄а і҆и̑л҃ь . и҆детъ сама̀ себѣ на всѧкꙋ горꙋ̀ высо́кꙋ , и҆ поⷣ всѧко дре́во листвѧно , и҆ ѻ҆блꙋдъствована е҆сть т҄ꙋ . і҆ е҆гда̀ сътворѝ сїа  , рекоⷯ ко мнѣ ѻ҆братисѧ , и҆ нѣсть ѻ҆бращена · И҆ ви́дѣ престꙋпница сестра еѧ̀ і҆ѹ҆де́ѧ и҆же того ради чт҄о ѻ҆блꙋжена бы́сть сꙋпоста́та і҆и̑л҃ева , ѿпꙋстиⷯ еѧ̀ , и҆ дахъ е́й кни́гꙋ распꙋс̾тнꙋю . и҆ не ѹ҆боѧ́сѧ престꙋпница і҆ѹ҆де́ѧ сестра̀ еѧ̀ , н҄о и҆де и҆ съблꙋдила е҆сть е҆ще и҆ та̀ . и҆ легостїю блꙋженїѧ свое̑го ѻ҆сквер̾ни ꙁемлю , и҆ съблꙋдила е҆сть съ ка́менемъ и҆̑ съ древоⷨ , и҆ въ всѣхъ сиⷯ нѣсть ѻ҆бращена ко мнѣ , престꙋпница сестра еѧ̀ і҆ѹ҆де́ѧ въ всемъ срⷣцы свое̑мъ . н҄о въ л̾жꙋ , рече г҃ь · И҆ рече г҃ь къ мнѣ ѻ҆правдала дш҃ꙋ свою сꙋпоста́та і҆и̑л҃ь , подо́бїем̾ престꙋп́ницы і҆ѹ҆де́и . и҆дѝ и҆ въꙁъпѝ словеса̀ т҄а проти́вꙋ сѣ́вера , и҆ рече́ши · ѻ҆братиⷵ сꙋпоста́та і҆и̑л҃ь , рече г҃ь . и҆ не ѿвра́щꙋ лицѐ моѐ ѿ ва́съ ꙗ҆́ко ст҃ъ а҆ꙁ̾ рече г҃ь , и҆ не прогнѣ́ваюсѧ въ вѣкы · ѻ҆ба́че вѣжⷣъ беꙁако́нїе твое , и҆же въ г҃а б҃а твое̑го престꙋпи́ла е҆си . и҆ расточи́ла е҆си пꙋти твоѧ̀ чю́жⷣим̾ , поⷣ всѧ́кымъ дре́вомъ ли́ствѧнымъ . и҆ гла́са мое̑го не слы́шала е҆си , реⷱ‍҇ г҃ь . ѻ҆брати́тесѧ сн҃ове ѿвраща́ющеисѧ рече г҃ь . ꙗ҆́ко аⷥ мꙋжъ ва́шъ , и҆ поимꙋ в҄ы е҆ди́ного ѿ граⷣ , и҆ дв҄а ѿ племене . и҆ въведꙋ̀ ва́съ въ сїѻ́нъ , и҆ да́мъ ваⷨ пасты́ри по срⷣцꙋ мое̑мꙋ , и҆ пасꙋтъ ва́съ раꙁꙋмомъ и҆ ѹ҆че́нїемъ · Є҆гдаⷤ‍ⷷ ѹ҆множе́ни бꙋ́дете и҆ въꙁрастетѐ въ ꙁемлѝ въ дн҃и т҄ѣ , рече г҃ь . не рекⷮꙋ да́лѣ , кїѻ́тъ ꙁавѣта гн҃ѧ . ни в̾ꙁы́детъ на срⷣце , ни въспомѧнꙋтсѧ того , ни л҄и посѣти́тсѧ , ниже бꙋдетъ да́ле . въ вре́мѧ т҄о въꙁ̾ꙁовⷮꙋ і҆е̑рⷵли́ма прⷵтлъ гн҃ь , и҆ съберⷮꙋсѧ к немꙋ вс҄и ꙗ҆́ꙁы́ци въ и҆мѧ̀ гн҃е , въ і҆ерⷵлиⷨ . и҆ не похо́дѧⷮ въ строптив̾ствѣ срⷣца свое̑го ѕлѣ́ишаго · Въ дн҃ехъ тѣхъ и҆де́тъ доⷨ і҆ѹ́динъ к̾ до́мꙋ і҆и̑л҃евꙋ , и҆ прїидⷮꙋ в̾кꙋпѣ ѿ ꙁемлѧ̀ сѣверны , и҆ къ ꙁемлѝ ю҆́же да́хъ ѿц҃емъ ва́шиⷨ . а҆́ꙁ̾ же рѣхъ , ка́ко положꙋ т҄ѧ въ сн҃ове , и҆ въꙁⷣамъ тебѣ ꙁе́млю пожелѣнїа , достоѧ́нїа пресвѣтла вои̑н̾ствоⷨ ꙗ҆ꙁы́ческим̾ · и҆ реко́хъ , ѿц҃а въꙁ̾ꙁове́ши м҄ѧ , и҆ по мнѣ вни́ти не преста́неши . н҄о ка́ко а҆́ще не по́мнитъ жена̀ любо́вника свое̑го . та́ко не помнѣлъ м҄ѧ доⷨ і҆и̑л҃евъ , рече г҃ь · Глⷵа в̾ пꙋтехъ слы́шанъ е҆сть , пла́чъ и҆ рыда́нїе сн҃овомъ і҆и̑л҃евом̾ , ꙗ҆́ко беꙁ̾ꙁако́ненъ сътвори́ша пꙋть сво́и . ꙁабвени сꙋть г҃ꙋ б҃ꙋ свое̑мꙋ · Въꙁ̾врати́тесѧ сн҃ове ѿвраща́ющеисѧ , і҆ и҆сцѣлю ѿвраще́нїа ва́ша · Се м҄ы и҆де́мъ к тебѣ , т҄ы бо е҆си г҃ь б҃ъ нашъ · И҆стин̾но л̾жи́ви бы́ша хоⷧ‍҇ми , и҆ мно́жество гора́мъ . и҆стин̾но въ г҃а б҃а на́шего спⷵнїе і҆и̑лево · Стꙋдъ и҆ꙁъꙗ҆́л̾ трꙋ́дъ ѿц҃ъ на́шихъ ѿ ю́ности на́шеѧ . стада и҆хъ и҆ скоты и҆хъ , сн҃ве и҆хъ и҆ дще́ри и҆хъ . спи́мъ в̾ постыдѣнїи нашемъ , и҆ покры́етъ насъ беꙁгла́сїе на́ше . ꙗ҆́ко г҃ꙋ б҃ꙋ на́шемꙋ съгрѣши́хомъ м҄ы и҆ ѿц҃ы на́ши , ѿ ю́ности нашеѧ да́же до сего дн҃е . и҆ не слы́шахомъ гла́са г҃а б҃а на́шего ·
Глⷡ‍҇а , д҃ · Аще въꙁ̾врати́шисѧ і҆и̑л҃ь рече г҃ь , къ мн҄ѣ ѻ҆братиⷵ . а҆ще ѿи́меши съгрѣше́нїѧ твоѧ , ѿ лица̀ моеⷢ‍҇ не подви́жешисѧ . і҆ клене́шисѧ , живетъ гь въи́стин̾нѣ и҆ в сꙋдѣ и҆ въ пра́вдѣ . и҆ блⷵвѧтъ е҆го ꙗ҆ꙁы́цы и҆ въс̾хва́лѧтъ  · Сїѧ б҄о рече г҃ь , мꙋжꙋ і҆ѹ́динꙋ и҆ ѻ҆бита́телю і҆ерⷵли́млю . понови́те себѣ поле , и҆ не хощи́те сѣѧ́ти на трънїи . ѻ҆брѣж́тесѧ въ г҃а , и҆ ѿи̑мѣте препꙋ́сїѧ срⷣцъ ва́шиⷯ мꙋжи і҆ѹ́дины , и҆ ѻ҆бита́тели і҆ерⷵли́мꙋ . не ѹ́бо и҆схо́диⷮ ꙗ҆́ко ѻ́гнь гнѣвъ мои , и҆ раꙁгоритсѧ . и҆ не бꙋдеⷮ ктомꙋ ѹ҆гаси́ти , ради лꙋка́в̾ствъ помышле́нїи ва́шиⷯ . въꙁвѣсти́те въ і҆ѹ҆де́и , и҆ въ і҆ерⷵли́мѣ слыша́нїе сътворите , гл҃ите , и҆ въспо́ите трꙋбо́ю на ꙁемлѝ . въꙁопїите крѣпко , и҆ рьцѣте . съвокꙋпи́тесѧ и҆ вни́демъ въ грады твер̾ды , дви́гнете ꙁна́мѧ въ сїѻ́нъ · Съкрѣпи́тесѧ не хо́щете ста́ти , и҆же лꙋка́во а́ꙁ̾ и҆ꙁведꙋ ѿ сѣвера , і҆ сътренїе вели́ко · Вꙁы́иде ле́въ ѿ ло́жа свое̑го , и҆ хи́щ̾никъ люⷣскїи въꙁ̾дви́жесѧ . и҆ꙁше́лъ е҆сть ѿ мѣста свое̑го да поста́витъ ꙁе́млю твою въ пꙋсты́ню , и҆ гра́ди твоѝ ѻ҆пꙋстѣютъ ѻ҆ста́вшеи беꙁъ ѻ҆бита́телѧ · На то́мъ препоѧшитесѧ врѣтищеⷨ , пла́чите и҆ рыда́ите , и҆же нѣсть ѻ҆браще́нъ гнѣвъ ꙗ҆́рости гн҃ѧ ѿ васъ · И҆ бꙋдетъ въ дн҃ь тои рече г҃ь , поги́бнеⷮ срⷣце цр҃ево и҆ срⷣца нача́лникомъ , и҆ ѹ҆жаснꙋтсѧ сщ҃енницы , и҆ пррⷪ‍҇цы мыслїю въꙁнесꙋтсѧ . и҆ рекохъ , ѻ́хъ ѻ́хъ ѻ҆́хъ , г҃и бж҃е . е҆да ѻ҆больсти́лъ е҆си люди сїа , і҆ерⷵли́ма рекꙋщи , ми́ръ бꙋдеⷮ вамъ . и҆ с҄е прїиде мечь да́же до дш҃а  . Въ времѧ т҄о речетсѧ лю́дем̾ симъ і҆ерⷵли́мꙋ , вѣтръ горѧ́щїи по пꙋтехъ и҆же сꙋть по пꙋсты́ни пꙋтѝ дщери людїи моиⷯ , не к̾ вѣѧнїю ни къ ѻ҆чище́нїю . дх҃ъ по́лнъ ѿ си́хъ прїиде мнѣ . и҆ нн҃ѣ а҆ꙁъ , въꙁъгл҃ю сꙋды моѝ с ни́ми . с҄е ꙗ҆́ко ѻ́блак̾ въꙁы́идет̾ , и҆ ꙗ́ко ви́хръ колеса̀ е҆го быстрѣе ѻ҆рло́въ ко́ни е҆го · Го́ре наⷨ ꙗ҆́ко ѻ҆пꙋстѣхомъ . ѹ҆мыи ѿ лꙋка́въства срⷣце твое і҆ерⷵлимъ , да сп҃сенъ бꙋдеши . доко́лѣ поживꙋтъ в̾ тебѣ помышле́нїѧ бѣдны . глаⷵ б҄о въꙁвѣще́ныи ѿ да́на , и҆ вѣдомъ сътворѧ́ющи и҆́долъ ѿ горы̀ е҆фрѣмлѧ Рцѣте ꙗ҆ꙁы́комъ , сѐ слышано еⷵ въ і҆ерⷵли́мѣ , стра́жи прїити ѿ ꙁеⷨлѧ̀ да́лнѧѧ , и҆ да́ти на гра́ды і҆ѹ́дины гла́съ свои · ꙗ҆́ко стра́жи селнїи сътворе́ни сꙋть нань ѻ́крⷵтъ , ꙗ҆́же м҄ѧ къ гнѣвꙋ прогнѣваша , реⷱ‍҇ г҃ь · Пꙋтѝ твоѧ и҆ помышле́нїѧ твоѧ сътвори́ша тебѣ сїѧ . т҄а лꙋка́ваа твоѧ ꙗ҆же го́рка , и҆же прикоснꙋсѧ срⷣцꙋ твое̑мꙋ · Чрево мое чрево мое болѣ м҄ѧ , чю́въства срⷣца мое̑го смꙋще́ни сꙋть въ мн҄ѣ . не ѹ҆молчю ꙗ҆́ко гласъ трꙋбы̀ ѹ҆слы́шала дш҃а моѧ во́пль ра́ти . сътренїе на сътре́нїе въꙁва́но бысть , ѻ҆пꙋстѣн̾на е҆сть всѧ ꙁемлѧ̀ . ѹ҆стремлен̾но и҆ ѻ҆пꙋстѣн̾но жи́лище мое скоро ко́жи мое . и҆ доко́лѣ ꙁрю̀ бѣжа́ща , слы́шꙋ гласъ трꙋбы̀ . и҆же бꙋѝ лю́ди моѧ мене не поꙁна́ша . сн҃ове беꙁꙋмни сꙋть и҆ бѣсны . мꙋдры сꙋть да сътворѧ́ютъ ѕла́ѧ , бл҃гоже твори́ти не поꙁна́ша · Ꙁрⷯⷯѣ ꙁе́млю , и҆ сѐ праⷥна бы́сть и҆ непотребна . и҆ нб҃съ , и҆ не бѣ свѣтлость в нихъ . ви́дѣхъ го́ры и҆ се гиба́хꙋсѧ , и҆ всѝ хлъми въꙁмꙋти́шасѧ . въꙁрⷯѣ , и҆ се не бѣ чл҃ка . и҆ все летѧ́щее нб҃си ѿи́де . ꙁрѣхъ и҆ с҄е карме́ль пꙋстъ , и҆ вси гра́ди е҆го раꙁоре́ни сꙋть ѿ лица гн҃ѧ , и҆ ѿ лица̀ гнѣва ꙗ҆́рости е҆го  · Сїа б҄о реⷱ‍҇ г҃ь , пꙋста̀ бꙋдетъ всѧ ꙁемлѧ̀ , н҄о и҆стлѣнїѧ не сътворю̀ . въс̾плачеⷮ ꙁемлѧ̀ и҆ поскорбѧ́тъ нб҃са съвы́ше , сего раⷣ‍ꙵ и҆же гл҃алъ е҆смь · Помы́слиⷯ , и҆ не жалѣхъ того , ни ѿвраще́нъ е҆смь ѿ него . ѿ гла́са ꙗ҆ꙁдѧ́щихъ , и҆ посыла́ющихъ стрѣ́лы бѣжитъ всѧⷦ‍҇ гра́дъ , и въшли сꙋть в̾ щѣли . всѝ гра́ди ѻ҆ста́влени сꙋть , и҆ не ѻ҆битаеⷮ в нихъ чл҃къ . ты́ же ꙁапꙋстѣн̾на чт҄о сътвори́ши . е҆гда ѻ҆блече́шисѧ въ багрѧни́цꙋ , и҆ ѹ҆краше́на бꙋдеши мони́сты ꙁла́тыми , і҆ и҆спестри́ши сти́бїеⷨ ѻ҆́чи твоѝ , сꙋетно ѹ҆краша́ешисѧ , ѹ҆ничижи́ша б҄о тѧ любо́вницы твоѝ , дш҃ꙋ твою пои́щⷮꙋ . гласъ б҄о ꙗ҆́ко родѧ́щїѧ слы́шахъ , тѣсноты̀ ꙗ҆́ко ѻ҆тро́чица родѧ́щи . гласъ дще́ри сїѻ́нѧ междꙋ мрꙋщими , и҆ рас̾простира́ющи рꙋцѣ своѝ . го́ре мнѣ и҆же ѻ҆скꙋдѣ дш҃а моѧ · ѹ҆бїеныхъ ради ·
Глⷡ‍҇а , е҃ · Ýбыидѣте пꙋтѝ і҆ерⷵлиⷨскїа , и҆ въꙁри́те , и҆ промы́слите , і҆ и҆щѣте на площа́дѣхъ е҆го . и҆ егда̀ ѻ҆брѧ́щете мꙋжа творѧ́ща сꙋдъ , і҆ и́щꙋща вѣры , и҆ млⷵрдъ бꙋдꙋ е҆мꙋ . да а́ще па́ки рекꙋтъ живеⷮ г҃ь , и҆ т҄о лжи́во кленꙋтсѧ · Ги҃ ѻ́чи твоѝ ꙁрѧ́тъ вѣрꙋ . би́лъ е҆си и҆хъ , и҆ не болѣша . съкрꙋшилъ е҆си иⷯ , и҆ ѿринꙋли въсприѧ̑ти накаꙁа́нїе . ѻ҆жести́ша лица̀ своѧ выше ка́мени , и҆ не хотѣша ѻ҆брати́тисѧ . а҆ꙁ же рѣхъ , ѹ҆́бо ѹ҆боги сꙋть и҆ бꙋ́и , не вѣдꙋщи пꙋтѝ гн҃ѧ , и҆ сꙋда б҃а свое̑го . и҆дꙋ̀ бо къ дръжа́внымъ и҆ гл҃ю и҆мъ , тїи б҄о поꙁна́ша пꙋть гн҃ь , и҆ сꙋдъ б҃а свое̑го . и҆ сѐ на́ипаче сїи съкрꙋши́ша и́го , и҆ растерго́ша ѹ҆́жи . сего ра́ди поби́лъ иⷯ ле́въ ѿ лѣса , и҆ во́лкъ къ ве́черꙋ погꙋби и҆хъ . па́рдосъ бдѧ́щъ на гра́дⷯѣ и҆хъ , и҆ всѧкъ же и҆сходѧщ̾ ѿ нихъ бꙋдетъ ꙗ҆т̾ , и҆же многа сꙋть престꙋпленїа и҆хъ , покрѣплены сꙋть ѿвращенїѧ и҆хъ . на кое̑мъ млⷵрдъ тебѣ быти могꙋ . сн҃ве твоѝ ѻ҆ставиша мѧ , и҆ кленꙋт̾сѧ в̾ тѣхъ и҆же не сꙋт̾ боꙁи . насытиⷯ и҆хъ и҆ съблꙋдишѧ , и҆ в домѣ блꙋд̾нѣмъ блꙋд̾стовахꙋ . кони любов̾ницы на жены , и҆ ѻ҆реве сътворени сꙋт̾ . е҆динъ кождо к женѣ и́скренѧго свое̑го ржа́ше . е҆да ли на сиⷯ не посѣщꙋ рече г҃ь . и҆ въ ꙗ҆ꙁы́цехъ не м̾сти́т ли сѧ дш҃а моѧ , въꙁы́идете на стѣны и҆хъ , и҆ раꙁоритѐ , и҆стлѣнїѧ не сътвори́те . во́ꙁмете ѿра́сли е҆го , и҆же не сꙋть гн҃и . престꙋпле́нїемъ б҄о престꙋпи́лъ е҆сть на мѧ домъ і҆и̑л҃евъ , и҆ доⷨ і҆ѹ́динъ , реⷱ‍҇ г҃ь . ѿвръго́шасѧ г҃а и҆ реко́ша , нѣсть тои . ни прїидетъ на наⷵ ѕл҄о , ме́ча и҆ гла́да не ѹ҆́ꙁримъ . пррⷪ‍҇ки бы́ша на вѣтръ гл҃али , и҆ ѿвѣтъ не бы́сть в ни́хъ . сїѧ б҄о слꙋ́чатсѧ тѣмъ · Сїѧ рече г҃ь си́лъ . и҆же гл҃али е҆стѐ сло́во т҄о . с҄е а҆ꙁъ даю̀ словеса̀ моѧ̀ въ ѹ҆ста̀ твоѧ̀ въ ѻ҆́гнь , и҆ лю́ди сїѧ въ дре́ва и҆ пожре́тъ и҆хъ · Се̑ а҆ꙁъ наведꙋ̀ на ваⷵ ꙗ҆ꙁы́ки и҆ꙁдале́ча до́ме і҆и̑л҃евъ , рече г҃ь . ꙗ҆ꙁы́къ си́лныи , ꙗ҆ꙁы́къ старыи , е҆го́же ꙗ҆ꙁы́ка не ѹ҆вѣси ни въꙁраꙁꙋмѣ́еши чт҄о гл҃ет̾ . тꙋ́лъ е҆го ꙗ҆́ко гро́бъ ѿвер̾стъ , вс҄и крѣ́пцы . і҆ и҆ꙁъꙗ̑дѧ́тъ кла́сы твоа̀ и҆ хлѣбъ твои , и҆ пожре́тъ сн҃овъ твои̑хъ и҆ дще́рїи твои̑хъ . ста́до твое и ско́ты твоѧ̀ и҆ꙁъꙗ́сть , виногра́дъ твои и҆ смо́квы твоѧ̀ . и҆ съкрꙋшитъ гра́ды твоѧ твер̾ды , в ниⷯже т҄ы и҆́маши дръꙁнове́нїе мече́мъ . ѻ҆ба́че въ дн҃ехъ тѣ́хъ реⷱ‍҇ г҃ь  , не сътворю ваⷵ въ истлѣнїе · да а҆ще речетѐ , почто̀ сътворѝ г҃ь б҃ъ на́шъ намъ сїѧ всѧ̀ . рече́ши к ни́мъ , ка́ко ѻ҆ста́висте м҄ѧ , и҆ послꙋжи́сте богоⷨ чю́ждимъ в ꙁемлѝ ва́шеи . та́ко послꙋжи́те бого́мъ чю́ждимъ в̾ ꙁемлѝ не ва́шеи . въꙁвѣсти́те сїѧ до́мꙋ і҆а́ковлю , и҆ ѹ҆слы́шанїе сътвори́те въ і҆ѹ́дѣ рекꙋщи · Слы́ши по́лче бꙋ́и , и҆же не и҆́маши срⷣца . и҆же и҆мѣю̑ще ѻ҆́чи не ви́дите , и҆ ѹ҆́ши и҆ не слы́шите · Мене б҄о не ѹ҆боите ли сѧ рече г҃ь , и҆ ѿ лица̀ мое̑го не раꙁболи́тесѧ . и҆же положи́хъ пѣсо́къ предѣ́лъ мо́рѧ ꙁа́повѣдь вѣ́чнꙋ , и҆же не ми́мои̑детъ  . и҆ съдви́гнꙋтсѧ і҆ и҆ꙁнемо́гꙋтъ , и҆ надмꙋтсѧ во́лны е҆го и҆ не пре́идꙋтъ того . лю́дем же сиⷨ бы́сть срⷣце невѣ́рно и҆ жесто́ко , ѿи̑до́ша и҆ поидо́ша . и҆ не реко́ша въ срⷣцы свое̑мъ , ѹ҆боимысѧ г҃а б҃а на́шего . и҆же да́сть намъ до́жⷣь ра́нъ и҆ по́ꙁден̾ въ вре́мѧ своѐ , и҆сполне́нїе лѣтнїе жа́твы стрегꙋщи намъ · Беꙁако́нїѧ на́ша ѹ҆клони́ша сїа , и҆ грѣхѝ на́ша въꙁ̾дръжа́ша бл҃го ѿ наⷵ . и҆же ѻ҆брѣте́ны сꙋть в лю́дехъ моиⷯ нечестиви лови́теле , ꙗ҆́ко пти́чныи лове́ць сѣти ставлѧющи , и҆ поножы на ꙁацѣпле́нїе мꙋжемъ  . ꙗ҆́ко пом̾ча по́лна пти́ць , та́ко до́мы иⷯ по́лны ле́сти . сего ради въꙁвели́чени сꙋть и҆ ѻ҆богаще́ни . ѹ҆ты́ли сꙋть и҆ ѹ҆тол̾стѣли , и҆ ми́мои̑до́ша слове́съ мои̑хъ ꙁлѣише . прю̀ вдови́цы не сꙋди́ша , прю̀ си́ра не ѹ҆пра́виша , и҆ сꙋ́да ѹ҆бо́гиⷨ не сꙋдиша · Є҆да̀ сихъ ра́ди не посѣщꙋ рече г҃ь , и҆ли на лю́дехъ таковⷯѣ не м̾сти́тсѧ дш҃а моѧ̀ · Оу҆́жасъ и҆ чюдеса сътворе́на сꙋть на ꙁемлѝ . пррⷪ‍҇цы пррⷪ‍҇чествова́ша л̾жꙋ , и сщ҃ен̾ницы плеска́хꙋ рꙋка́ми свои̑ми , и лю́дїе мои въꙁлюби́ша такова . чт҄о бо сътво́ритсѧ въ послѣ́днѧѧ е҆го ·
Глⷡ‍҇а , ѕ҃ · Ѹ҆тверди́тесѧ сн҃ове вениами́нови посредѣ і҆ерⷵли́ма , и҆ въ каѳекꙋи въстрꙋбите трꙋбо́ю , и҆ на веѳахаремъ въꙁ̾дви́гнете хорꙋговь . ꙗ҆же ѕл҄о ви́дѣно е҆сть ѿ сѣвера , и҆ сътре́нїе вели́ко  . кра́снѣи и҆ въ стра́нъствѣ живꙋщеи ѹ҆подоби́лъ е҆смь дще́рь сїѻ́нѧ , к неи прїидꙋтъ пасты́рїе и҆ стада и҆хъ · Ѹ҆глꙋби́ша в неи ѻ́крⷵтъ , пасе́тъ е҆ді́нъ ко́ждо и҆хъ и҆же поⷣ рꙋкꙋ свое̑ю сꙋть . ѻ҆ст҃ите нань бра́нь , съвоста́ните и҆ въꙁы́идемъ въ полꙋдни · Го́ре намъ и҆же ѹ҆клони́сѧ дн҃ь , и҆же должае сътворе́ны сꙋть сѣни вечернїи · Въста́ните і҆ и҆ꙁы́идемъ в̾ нощи , и҆ расточиⷨ домы̀ е҆го · И҆же сїѧ рече г҃ь сил̾ . посѣцѣте дре́во е҆го , ѿврьꙁите ѻ҆́крⷵтъ і҆ерⷵлима тыны̀ . сѐ е҆сть граⷣ посѣще́нїѧ , всѧ́ка клевета̀ посреди е҆го . ꙗ҆́ко стꙋде́нꙋ сътвори́тъ и҆сто́чникъ во́дꙋ свою , тако стꙋде́но сътворѝ лꙋка́въство свое · Беꙁако́нїѧ и҆ па́кости слы́шатсѧ в неи , предо мно́ю всегда не́мощь и҆ ꙗ҆́ꙁва · Ѹ҆чи́сѧ і҆ерⷵлиме да не ѿи̑детъ дш҃а моѧ ѿ тебе , да не положꙋ тѧ пꙋстꙋ ꙁе́млю не ѻ҆бита́ннꙋ · Сїѧ рече г҃ь си́лъ . даже до гро́ꙁда съберꙋтъ ꙗ҆́ко въ виногра́дѣ ѻ҆ста́нки і҆и̑л҃ьски . ѻ҆братѝ рꙋкꙋ твою ꙗ҆ко торгатель ко́шницы  . комꙋ въꙁъгл҃ю , и҆ комꙋ свѣдѣтельствꙋюсѧ да слы́шаⷮ . с҄е неѻ҆брѣꙁаны ѹ҆жеса̀ иⷯ , и҆ слы́шати не мо́гꙋтъ · Сѐ сло́во гн҃е бы́сть к ни́мъ в̾ поноше́нїе , и҆ не въспрїимⷮꙋ того . сего ради ꙗ҆́рости гн҃ѧ и҆сполнихсѧ ѹ҆трꙋди́хсѧ тръпѧ́щи · И҆ꙁлїю на мало́е внѣ , и҆ на събра́нїе ю҆́ношъ въкꙋпѣ . мꙋжъ б҄о съ женою ꙗ҆́тъ бꙋдеⷮ , и҆ ста́рецъ съ и҆спол̾неныⷨ дн҃їи . и҆ преидꙋтъ домы̀ и҆хъ къ чю́ждимъ , и҆ полѧ̀ и҆ же́ны та́коже . и҆же прострꙋ рꙋкꙋ мою на ѻ҆бита́ющиⷯ ꙁе́млю  , рече г҃ь . ѿ меншаⷢ‍҇ паки даⷤ‍ⷷ до бо́лшаго , всѝ сребролюбїю ѹ҆чаⷮсѧ и҆ ѿ прⷪ‍҇рка даже до сщ҃енн̾ика , вси творѧтъ ле́сть . и҆ цѣлѧ́хꙋ сътре́нїѧ дщерїи людїи мои̑хъ , съ лестїю рекꙋщи , ми́ръ ми́ръ , и҆ не бѣ ми́ръ . стꙋдни сꙋть и҆же поноше́нїе сътвори́ша . чт҄о на́ипаче постыдѣнїеⷨ непостыдѣни , и҆ посрами́тисѧ не вѣдѧтъ . сеѧ ради ве́щи падꙋтъ промежъ рꙋшаю̑щихъ , и҆ въ времѧ посѣще́нїѧ свое̑го раꙁрꙋшаⷮсѧ , рече г҃ь . сїѧ рече г҃ь , стоите на пꙋте́хъ и҆ ви́дѣте , и҆ въпроси́те ѿ стеꙁь дре́внихъ  , и҆хже бꙋдетъ пꙋть бл҃гъ . и҆ ходи́те по ни́хъ , и҆ ѻ҆брѧ́щете прохлажде́нїе дш҃амъ вашимъ . и҆ реко́ша , не ходи́мъ . и҆ поста́вихъ на ваⷵ стра́жа . и҆ реко́хъ , слы́шите гла́съ трꙋбы̀ . и҆ реко́ша , не ѹ҆слы́шимъ . Сего ради слы́шите ꙗ҆́ꙁы́цы , и҆ поꙁна́йте събра́нїе , коли́ко аⷥ сътворю̀ иⷨ . слы́ши ꙁемлѧ̀ , сѐ аⷥ и҆ꙁведꙋ ѕлаѧ на по́лкъ сїи пло́дъ помышле́нїѧ иⷯ , и҆же слове́съ мои̑хъ не послꙋшаша , и҆ ꙁако́нъ мои ѿврьгоша . въскꙋю мнѣ кади́ло ѿ сава приносите , и҆ касїа бл҃гимъ ѻ҆бонѧ́нїеⷨ ѿ ꙁемлѧ̀ далнѧа . всесъж̾же́нїа ваша не сꙋть ѹ҆го́дна , и҆ ꙁакла́нїѧ ва́ша не ѹ҆годи́ша мнѣ · Сего ради рече г҃ь , се а҆ꙁъ дамъ на лю́ди сїи раꙁрⷣꙋше́нїе , и҆ раꙁдрꙋша́ютъ в нихъ ѿц҃ы и҆ сн҃ове вкꙋпѣ сосѣдъ , і҆ искренїи поги́бнꙋт̾ . Сїѧ рече г҃ь . сѐ лю́ди прїидꙋтъ ѿ ꙁемлѧ̀ сѣверьски , и҆ ꙗ҆ꙁы́къ вели́къ въста́нетъ ѿ конець ꙁемлѧ . стрѣлꙋ̀ и҆ щи́тъ въсхи́тѧтъ , мꙋчитель еⷵ и҆ не ѹ҆млⷵрдитсѧ . глⷵа е҆го ꙗ҆́ко мо́ре въꙁшꙋмиⷮ , и҆ на ко́ни въꙁы́идꙋтъ ѹ҆гото́вани ꙗ҆́ко мꙋжъ на ѻ҆полче́нїе на тѧ дщи сїѻ́нѧ . слы́шахомъ слⷯꙋ е҆го , беꙁъ въꙁдержа́нїѧ сꙋть рꙋцѣ на́ши , ско́рбь ѻ҆бъѧ́тъ насъ болѣꙁнїи ꙗ҆́ко родѧ́щаѧ . не хощѣте и҆сходи́ти на ни́вы ни и҆сходѣте на пⷮꙋ . ꙗ҆́ко мечь врага̀ , и҆ страхъ ѻ҆́крⷵтъ . дще́ро людїи мои̑хъ препоѧ̑шисѧ вре́тищемъ , и҆ посы́плисѧ пе́пелоⷨ . пла́чъ е҆ді́нородныи , сътворѝ себѣ плаче́мъ горкиⷨ . и҆же ѹ҆стремле́но прїидетъ ꙁапꙋстѣнїе на ва́съ . и҆скꙋси́телѧ дахъ тебе на люди моѧ крѣпка , и҆ вѣси і҆ и҆скꙋсиши пꙋтѝ иⷯ . всѝ тїи нача́лницы ѹ҆кланѧ́ющїи ходѧ́щи льсти́во . мѣдь и҆ желѣꙁо всѝ растлѣни сꙋть . ѻ҆скꙋдѣ надꙋтїе на ѻ́гнь , и҆стлѣ ѻ́лово , в сꙋетꙋ̀ надымаⷧ‍҇ над̾ми́тель , лꙋка́въства б҄о и҆хъ не сꙋть и҆стлѣни . сребро ѿмѣтно ꙁовѣтѐ иⷯ , и҆же г҃ь ѿврьглъ тѣхъ ·
Глⷡ‍҇а , ꙁ҃ · Сло́во и҆же бы́сть къ і҆еремїи ѿ г҃а гл҃ющи , ста́ни въ вра́тѣхъ домꙋ гн҃ѧ . и҆ проповѣждь тꙋ̀ сло́во т҄о , и҆ гл҃и . Слы́шите сло́во гн҃е вс҄ѧ і҆ѹ҆де́ѧ , входѧ́щеи по вра́тѣхъ сиⷯ , да поклони́тесѧ г҃ꙋ . сїѧ рече г҃ь си́лъ б҃ъ і҆и̑л҃евъ · Бл҃го твори́те пꙋтѝ ваша и҆ мышле́нїѧ ваша , и҆ ѻ҆бита́ю с ва́ми на мѣстѣ томъ · Не хощите надѣѧтисѧ въ словесѣхъ лжи́выⷯ рекꙋщи , хра́мъ гн҃ь , хра́мъ гн҃ь , хра́мъ гн҃ь е҆сть · Ꙗ҆́ко а҆ще бл҃го речете пꙋтѝ ва́ша и҆ мышле́нїѧ ва́ша . а҆ще сътворите сꙋдъ просредѣ мꙋжа і҆ и́скренѧго е҆го , и҆ прише́лца и҆ си́ра , и҆ вдови́ци не сътвори́те льсти́во . ни кро́вь неповиⷩ‍҇нꙋ и҆ꙁлїете в мѣстѣ семъ , и҆ по бо́ѕⷯѣ чюжиⷯ не ходи́те в лꙋка́вствѣ са́ми себѣ . ѻ҆бита́ю с ва́ми в мѣстѣ се́мъ , въ ꙁемлѝ ю́же да́хъ ѿц҃ем̾ вашимъ ѿ вѣка даже и҆ до вѣка с҄е вы̀ надѣетесѧ на сѧ въ словесе́хъ лжи́выхъ , и҆же не требѣ вамъ · ѹ҆кра́сти , ѹ҆би́ти , блⷣꙋствовати клѧти́сѧ лжи́во , жрѣти ваа̑лимꙋ и҆ ходи́ти по боѕѣхъ чю́ждихъ и҆̑хже не вѣсте  · И҆ прїидо́сте и҆ ста́сте предо мною в домꙋ се́м̾ , в не́мже въꙁва́но е҆сть и́мѧ мое  . и҆ рекли е҆сте и҆ꙁба́влени е҆смы , сего ра́ди чт҄о сътвори́хомъ поноше́нїѧ т҄а . е҆да б҄о пеще́ра раꙁбо́иникомъ сътворе́нъ еⷵ до́мъ сїи , в немже въꙁва́но е҆сть и҆́мѧ мое въ ѻ́чїю вашею . а҆ꙁъ е҆см̾ а҆ꙁъ е҆смь , а҆ꙁъ ви́дѣхъ , рече г҃ь · И҆дѣте к мѣстꙋ томꙋ в сило́мъ идеже ѻ҆бита́етъ и҆́мѧ мое ѿ нача́ла и҆ ви́дите чт҄о сътвори́хъ е҆мꙋ лꙋкаⷡ‍҇ствъ ра́ди людїи мои̑хъ і҆и̑л҃ѧ . и҆ нн҃ѣ и҆же сътвори́ли е҆сте всѧ̀ дѣла сїѧ , рече г҃ь . и҆ гл҃алъ е҆смь къ ва́мъ въ ѹ́трїи въста́ющи , и҆ гл҃ющи , и҆ не слы́шасте  . и҆ ꙁва́хъ васъ , и҆ не ѿвѣща́сте мнѣ . сътворю̀ до́мꙋ семꙋ в нем̾же въꙁва́но е҆сть и҆́мѧ мое , и҆ в немже вы̀ и҆́мате дръꙁнове́нїе  . и҆ мѣсто и҆же да́хъ ва́мъ и҆ ѿц҃емъ вашимъ , ꙗ҆́ко сътвори́хъ сило́мꙋ . и҆ ѿврьгꙋ васъ ѿ лица̀ мое̑го , ꙗ҆ко ѿверьгоⷯ всю бра́тїю ва́шꙋ , все сѣмѧ е҆фремово . ты́ же не моли́сѧ ꙁа лю́ди сїѧ , ни въспрїими ꙁа нихъ хвалꙋ и҆ мл҃твꙋ , и҆ не предъстои̑ши мнѣ , и҆же не ѹ҆слы́шꙋ т҄ѧ . е҆да ви́диши чт҄о сїи творѧтъ въ градѣхъ і҆ѹ́диныхъ , и҆ на площа́дѣхъ і҆ерⷵлима . сн҃ове събира́ют̾ дрова̀ , и҆ ѿц҃ы ꙁажига́ютъ ѻ҆гне́мъ , и҆ же́ны скропѧ́тъ тꙋки да сътворѧтъ хамоны̀ цр҃ци нбⷵнѣи , и҆ пожрꙋтъ богомъ чюжим̾ и҆ мене къ гнѣвꙋ прогнѣ́ваютъ . е҆да мене къ гнѣвꙋ прогнѣ́ваютъ , рече г҃ь . е҆да̀ не са́ми себѣ в̾ постыдѣнїи лица свое̑го . сего ради та́ко рече г҃ь сѐ ꙗ҆́рость моѧ и҆ прогнѣванїе мое събира́етсѧ на мѣсто т҄о . на мꙋжи , и҆ на скоты , и҆ на древо страны , и҆ на плоⷣ ꙁе́мныи , и҆ въꙁжеже́тсѧ и҆ не ѹ҆га́снетъ · Сїѧ рече г҃ь си́лъ б҃ъ і҆и̑л҃евъ . всесъж̾же́нїѧ ваша преданы жрътвамъ ва́шимъ , і҆ и҆ꙁъꙗ̑ди́те мѧ́са , и҆же не гл҃алъ е҆смь съ ѿц҃ы ва́шими , и҆ не ꙁаповѣ́дахъ иⷨ въ дн҃ь въньже и҆ꙁведо́хъ иⷯ ѿ ꙁемлѧ̀ е҆гѷпетъски , ѿ сло́ва всесъж̾же́нїа и҆ жрътвамъ . н҄о то́кмо ꙁаповѣдаⷯ и҆мъ рекꙋщи . ѹ҆слы́шите гла́са мое̑го , и҆ бꙋдꙋ вамъ б҃ъ , и҆ вы̀ бꙋдете мнѣ лю́ди . и҆ походи́те въ всѧ́комъ пꙋтѝ ꙗ҆́же повелѣхъ вамъ , да бл҃го бꙋдетъ вамъ · И҆ не слы́шаша ни приклони́ша ѹ́хо свое . н҄о и҆до́ша в похотѣнїи и стропотъствѣ срⷣца свое̑го лꙋка́ваго , сътворени же сꙋть въспѧтъ и҆ не на преⷣ , ѿ дн҃е ꙗ҆́же и҆ꙁошлѝ сꙋть ѿц҃ы и҆хъ ѿ ꙁемлѧ̀ е҆гѷпетъскїѧ даже до дне сего . и҆ послаⷯ к ва́мъ всѣхъ ра́бъ мои̑хъ прⷪ‍҇рокъ по дне , въста́ющи ꙁаѹтра , и҆ посыла́ющи . и҆ не ѹ҆слы́шаша м҄ѧ , ни приклони́ша ѹ́хо свое . н҄о ѻ҆жести́ша вы́ю свою , и҆ горши сътвори́ли сꙋть неже ѿц҃ы и҆хъ · И҆ гл҃еши к ниⷨ всѧ̀ словеса̀ сїѧ , и҆ не ѹ҆слышаⷮ т҄ѧ . и҆ воꙁ̾ꙁовеши и҆хъ , и҆ не ѿвѣща́ютъ тебѣ . и҆ речеши к нимъ , с҄е е҆сть ꙗ҆ꙁы́къ и҆же не послꙋша гласа г҃а б҃а свое̑го , ни въспрїѧтъ накаꙁа́нїѧ . поги́бе вѣра , и҆ ѿѧ́та е҆сть ѿ ѹ́стъ и҆хъ . ѻ҆стриꙁѝ вла́сы твоѝ и҆ ѿмещи , и҆ въспрїими плаⷱ‍҇ и҆ рыда́нїе , и҆же ѿвръглъ г҃ь и҆ ѻ҆ста́ви роⷣ ꙗ҆́҆́рости своеѧ . и҆же сътвори́ша сн҃ове і҆ѹ́дины лꙋка́во въ ѻ́чїю моею , рече г҃ь · Поста́виша пораже́нїѧ своѧ в домꙋ̀ в нем же въꙁва́но е҆сть и҆́мѧ мое  , да ѻ҆сквернѧтъ е҆го . и҆ съꙁда́ша высо́каѧ тофе́ѳъ , и҆же е҆сть в долꙋ̀ сн҃овъ е҆но́нь . да съжгꙋтъ сн҃ове и҆хъ и҆ дще́ри своѝ ѻ҆гне́мъ . и҆же не повелⷯѣ ни помы́слихъ въ срⷣцы мое̑мъ · Сего ра́ди с҄е дн҃їе прїидꙋтъ , реⷱ‍҇ г҃ь . и҆ не речетсѧ ктомꙋ тофеѳъ тои до́лъ сн҃овъ е҆но́нихъ , н҄о до́лъ ꙁакла́нїѧ , и҆ погребꙋтсѧ в̾ тофеѳѣ , того ра́ди и҆же не бы́сть мѣсто · И҆ бꙋдетъ трꙋпїе людїи сихъ въ снѣдь пти́цаⷨ нбⷵным̾ , и҆ ꙁвѣремъ ꙁе́мнымъ , и҆ не бꙋдетъ ѿгонѧ́ющаго . и҆ ѹ҆поко́и̑ти сътворю̀ ѿ гра́дъ і҆ѹ́динъ , и҆ ѿ площади і҆ерⷵлима , гласъ ра́дости и҆ гла́съ весе́лїѧ , гласъ жениха̀ и҆ глаⷵ невѣсты , в печа́ли б҄о бꙋдеⷮ ꙁемлѧ̀ ·
Глⷡ‍҇а , и҃ · Въ времѧ т҄о рече г҃ь . и҆ꙁве́ргꙋтъ ко́сти цр҃еи і҆ѹ҆диныхъ . и҆ ко́сти нача́лникоⷡ‍҇ е҆го . и҆ ко́сти сщ҃енниковъ и҆ ко́сти пррⷪ‍҇къ , и҆ ко́сти и҆же ѻ҆бита́ша въ і҆ерⷵлимѣ , ѿ гро́бъ и҆хъ , и҆ прострꙋтъ и҆хъ къ слн҃цꙋ и҆ лꙋнѣ и҆ къ всѣмъ ѕвѣꙁда́мъ нбⷵныⷨ и҆хже въꙁлюби́ша . і҆ и́мже слꙋжи́шⷶ и҆ въ слѣдъ и҆хъ ходи́ша , і҆ и҆хже вꙁыска́ша и҆ поклонишасѧ  · Не соберⷮꙋсѧ ни погребꙋтсѧ , н҄о въ гноѝ на лицы̀ ꙁемлѝ бꙋ́дꙋтъ . і҆ и҆ꙁберꙋтъ на́ипаⷱ‍҇ смр҃ть неже живоⷮ всѝ и҆же ѻ҆ста́ша ѿ племени сего стропти́ваго въ всⷯѣ мѣстехъ и҆же ѻ҆ста́влени сꙋть . ѿ ни́х же и҆ꙁвергохъ ѧ҆̀ рече г҃ь си́лъ . и҆ речеши к ни́мъ , сїѧ рече г҃ь , е҆да и҆же падетъ не въста́неⷮ л҄и , и҆л҄и ѿверъшїисѧ не ѻ҆брати́тъ л҄и сѧ . въскꙋю б҄о ѿвраще́нъ е҆сть по́лкъ сїи въ і҆ерⷵлимѣ ѿвраще́нїемъ непокори́вымъ . вꙁѧ́ша лжꙋ , и҆ не хотѣша ѻ҆брати́тисѧ , внимахъ и҆ послꙋшахъ , и҆ никт҄о что̀ бл҃го е҆сть гл҃етъ , ни е҆ді́нъ е҆сть и҆же дѣе̑тъ покаѧ́нїе на грѣсѣ свое̑мъ рекꙋщи , чт҄о сътворихъ . всѝ ѻ҆браще́ни сⷮꙋ на тече́нїе свое ꙗ҆́ко ко́нь съ стремле́нїемъ и҆дꙋщъ на ѻ҆полче́нїе . пилю́к̾ на нб҃си поꙁна̀ вре́мѧ свое . го́рлица і҆ ла́стовица и҆ сиконїа съхрани́ша времѧ прише́ствїѧ свое̑го . людїе же моѝ не поꙁна́ша сꙋда гн҃ѧ , ка́ко речете мы̀ мꙋ́дры е҆смы , и҆ ꙁакоⷩ‍҇ гн҃ь с на́ми е҆сть . и҆́стинно лжꙋ̀ дѣ́лалъ е҆сть ѹ҆правле́нїе лжи́во пи́серамъ · Постыдѣни сꙋть премꙋдрїи . ѹ҆стра́шени пои̑мани сꙋть , сло́во б҄о гн҃е ѿврьгоша и҆ премꙋдрость ни е҆ді́на еⷵ в нихъ . сего ра́ди дамъ же́ны и҆хъ стра́ннымъ , полѧ̀ и҆хъ преслѣдова́телемъ · Ꙗ҆́же ѿ менша да́же до бо́лша , вси ꙁлатолю́бецъ послѣдꙋю̑тъ ѿ прⷪ‍҇рка даже до сщ҃енника , всѝ сътворѧтъ лжꙋ̀ · И҆ и҆сцѣлѧ́хꙋ сътре́нїѧ дще́рїи людїи мои̑хъ к постыдѣнїю рекꙋщи , ми́ръ , ми́ръ . е҆гда не бы́сть ми́ръ · Постыдѣни сꙋть и҆же гнꙋсьство сътвори́ша , ꙁа всѧ̀ сїѧ постыдѣнїю не сꙋть постыдни , и҆ срамитисѧ не вѣдѣша сего ра́ди падꙋтъ междꙋ падающиⷯ въ времѧ посѣще́нїѧ свое̑го падꙋтъ рече г҃ь . събира́ющи съберꙋ и҆хъ реⷱ‍҇ г҃ь , нѣсть гроꙁдъ в лоꙁа́хъ , и҆ не сⷮꙋ смо́кви въ смоко́вницѣ , ли́стъ ѿпаде , и҆ далъ и҆же престꙋпле́на сꙋть почт҄о сѣдимъ . съвокꙋпитесѧ и҆ вънидеⷨ въ граⷣ ꙁапа́сен̾ . и҆ молчиⷨ т҄ꙋ , и҆же г҃ь б҃ъ нашъ молча́ти сътвориⷧ‍҇ наⷵ , и҆ пити далъ намъ во́дꙋ желчи . съгрѣшихомъ б҄о г҃ꙋ , ждахомъ ми́р̾ и҆ не бѣ бл҃го . времѧ врачева́нїѧ . и҆ с҄е бо́ѧꙁнь . ѿ да́на слы́шана е҆сть рꙁа́нїѧ ко́неи и҆хъ . ѿ гла́са во́плѧ побо́рникъ е҆го подвигнꙋта е҆сть всѧ̀ ꙁемлѧ̀ . и҆ прїидо́ша и҆ пожро́ша ꙁеⷨлю і҆ и҆сполне́нїе еѧ̀ . гра́дъ и҆ ѻ҆бита́ющиⷯ в немъ · И҆же с҄е а҆ꙁъ послю̀ вамъ ꙁмїи и҆мже нѣсть ꙁаклина́нїѧ і҆ и҆ꙁ̾ѧдѧ́тъ васъ рече г҃ь  . болѣꙁнь моа надъ бо́лѣꙁнь , въ мнѣ срⷣце мое пла́чюще . сѐ глⷵа во́плѧ дще́рїи людїи моихъ , ѿ ꙁемлѧ̀ далеча . е҆да г҃ь нѣсть в сїѻ́нѣ , и҆л҄и цр҃ь е҆го нѣсть в немъ . въскꙋ́ю м҄ѧ къ гнѣвꙋ подвиго́сте , и҆ въ и҆ꙁваѧ́ныхъ свои̑хъ и҆ въ сꙋетахъ чюжихъ · Про́иде жаⷮва сконча́но е҆сть лѣто и҆ м҄ы сп҃сени нѣсмы , надъ сокрꙋше́нїеⷨ дще́ри людїи моиⷯ , съкрꙋше́нъ е҆смь и҆ ско́рбенъ . ѹ́жасъ ѻ҆бъѧⷮ м҄ѧ , е҆да кле́ѧ нⷵѣ в̾ галаа́дѣ , и҆л҄и врача нⷵѣ т҄ꙋ , воскꙋю б҄о нⷵѣ и҆сцѣле́на ра́на дще́рїи людїи моиⷯ ·
Глⷡ‍҇а , ѳ҃ · Кт҄о дасть главѣ моеи во́дꙋ и҆ ѻ҆чи́ма мои̑ма и҆сточникъ слеꙁъ . и҆ пла́чю дн҃ь и҆ но́щь побїеныхъ дще́ри людїи мои̑хъ · Кто дасть мене въ ѻ҆пꙋстѣнїе ра́ꙁнымъ пꙋтемъ . и҆ ѻ҆ста́вль лю́ди моѧ и҆ ѿи́дꙋ ѿ ниⷯ , и҆же всѝ ѻ҆блꙋдъствова́ни сꙋть . и҆ мно́жество престꙋпниковъ . и҆ простро́ша ꙗ҆ꙁы́къ свои ꙗ҆́ко лꙋкъ лжѝ и҆ неи́стинны , съкрѣпи́шасѧ на ꙁемлѝ . и҆же ѿ лꙋка́ва на лꙋка́въство и҆ꙁошлѝ сꙋть , и҆ мене не поꙁна́ша рече г҃ь . е҆ді́нъ кождо же ѿ и́скренѧго свое̑го да стреже́тсѧ , и҆ всѧ́комꙋ бра́тꙋ свое̑мꙋ да не и́мать дръꙁнове́нїа . и҆же всѧ́къ бра́тъ льстѧ́щи прельсти́тъ , и҆ всѧкъ дрꙋгъ льсти́ве наско́читъ . и҆ мꙋжъ бра́та свое̑го посмѣ́ет̾ , і҆ и́стин̾нꙋ не въꙁгл҃ют̾ . поѹ҆чи́ша б҄о ꙗ҆ꙁы́къ свои гл҃ати лжꙋ̀ , да беꙁако́нно дѣ́ютъ потрꙋжⷶшесѧ , ѻ҆бита́нїа твоа посредѣ льсти въ льстѝ , въꙁдержа́шасѧ вѣдѣти мене , рече г҃ь · Сего раⷣ‍ꙵ рече г҃ь сиⷧ‍҇ . сѐ а҆ꙁъ раꙁжегꙋ̀ і҆ и҆скꙋшꙋ̀ иⷯ . что̀ б҄о и́но сътворю̀ ѿ лица̀ дще́ри людїи мои̑хъ . стрѣла̀ ѹ҆ꙗ̑ꙁ̾влѧ́юща ꙗ҆ꙁыⷦ‍҇ и҆хъ , льстиво гл҃алъ е҆сть въ ѹ҆стнꙋ своею . ми́ръ съ прїатели свои̑ми гл҃етъ , и҆ в та́инѣ поста́вит̾ е҆мꙋ лови́тельства . е҆да на сиⷯ не посѣщꙋ , рече г҃ь . и҆ли на ꙗ҆ꙁы́цⷯѣ таковѣхъ не м̾сти́тъ л҄и сѧ дш҃а моѧ . на гора́хъ въспрїимꙋ̀ пла́чь и҆ тꙋже́нїе , на красотѣ пꙋсты́ни слеꙁе́нїе , ꙗ҆́ко въꙁжеже́на сꙋть . сего ради и҆же нѣсть мꙋжа преходѧ́ща , и҆ не слы́шаща гла́са владѣюща . ѿ пти́ца нбⷵныѧ даже до ско́тъ пресели́шасѧ и҆ ѿи̑до́ша . и҆ дамъ і҆ерⷵлимъ в хол̾мы пѣска , и҆ ложи ꙁмїеⷨ , и҆ гра́ды і҆ѹ҆дины дамъ в̾ раꙁоре́нїе . тѣмже не бꙋдетъ живѧи . кто е҆сть мꙋжъ премꙋдрыи , и҆же въꙁраꙁꙋмѣ́етъ с҄е до негоже сло́во ѹ҆стъ гн҃ихъ бꙋдет̾ да въꙁвѣстиⷮ  . т҄о въскꙋю поги́бнеⷮ ꙁемлѧ̀ , и҆ съжежена е҆сть ꙗ҆ко пꙋсты́нѧ . е҆ѧ́же никтоже проходитъ · Рече г҃ь  , и҆же ѻ҆ста́виша ꙁако́нъ мои егоже дахъ иⷨ . и҆ не послꙋшаша гласа мое̑го , и҆ не походи́ша по немꙋ . і҆ и҆до́ша по стропти́въствꙋ срⷣца свое̑го и҆ по ваа̑лимꙋ , чесо наѹ҆чи́шаⷵ ѿ ѻ҆ц҃ъ свои̑хъ . сего ради та́ко рече г҃ь силъ б҃ъ і҆и̑л҃евъ , се а҆ꙁъ напита́ю лю́ди сїѧ пелынемъ , и҆ пи́танїе да́мъ и҆мъ во́дꙋ жел̾чнꙋю . и҆ расточю и҆хъ въ ꙗ҆ꙁы́ки , иⷯже не ꙁна́ша тїи и҆ ѿц҃ы иⷯ . и҆ послю̀ на ниⷯ мечь , дондеже и҆стлѧⷮсѧ · Сїа рече г҃ь си́лъ , въꙁыщи́те и҆ ꙁови́те тꙋжъбницы да прїидꙋтъ и҆ к нимъ , и҆же премꙋдрени сꙋть посли́те , и҆ по́идꙋтъ съ тща́нїемъ и҆ прїемлютъ на на́съ пла́чь . да и҆ꙁведꙋтъ ѻ́чи на́ши сле́ꙁы , и҆ вѣжди на́ши и҆ꙁлѣютъ во́ды , ꙁане гла́съ плача слы́шанъ ѿ сїѻ́на · Ка́ко па́костни бы́хомъ и҆ посты́дни ѕѣло . и҆же ѻ҆ста́вихомъ ꙁе́млю , ꙗ҆́ко и҆ꙁве́ржены сꙋть жили́ща наша . тⷨѣже слы́шите же́ны сло́во гн҃е , и҆ прїе́млите ѹ҆ши́ма вашими ѹ҆че́нїе ѹ́стъ е҆го . и҆ ѹ҆чи́те дще́ри ва́ши тꙋже́нїю и҆ еді́на ко́ждо и҆скренїю свою плачю . и҆же въꙁы́иде смр҃ть по ѻ҆кномъ на́шимъ въшла е҆сть в домы̀ на́ша , погꙋби́ти ѻ҆троча́та наша и҆ꙁвнꙋ̀ , и҆ ю́ноша ѿ пло́щадїи . гл҃и сїѧ , реⷱ‍҇ г҃ь , и҆ падеⷮ мертвечи́на чл҃ча ꙗ҆́ко гнои̑ще на лицы страны̀ , и҆ ꙗ҆́ко сѣно ꙁа стопа́ми жнꙋщихъ , и҆ нѣсть и҆же съберетъ , сїѧ рече г҃ь . да не хва́литсѧ мдрыи въ мꙋдрости свое́и , ни да хва́литсѧ крѣпкїи крѣпостїю своею , и҆ да не хва́литсѧ бога́тыи въ бога́т̾ствѣ свое̑мъ . н҄о ѻ҆ семъ да хва́литсѧ хвалѧ́исѧ , вѣдѣти и҆ ꙁна́ти м҄ѧ , и҆же а́ꙁъ е҆смь г҃ь . и҆же творю̀ млⷵть и҆ сꙋдъ , и҆ пра́вдꙋ на ꙁемлѝ . сїѧ б҄о ѹ҆го́дна мнѣ , реⷱ‍҇ г҃ь . се дн҃їе грѧдⷮꙋ , рече г҃ь . и҆ посѣщꙋ на всѣхъ и҆же неѻ҆брѣꙁанꙋ и҆ ѻ҆брѣꙁанꙋ и҆мꙋть пло́ть , на е҆гѵ́петъ и҆ на і҆ѹ́дꙋ и҆ на е҆до́мъ , и҆ на сн҃ы а҆м̾мо́нѧ и҆ на моа́ва , и҆ на всѣхъ и҆же стри́жени сꙋть вла́сы , ѻ҆бита́ющеи в пꙋсты́ни ꙗ҆ко всѝ ꙗ҆ꙁы́цы неѻ҆брѣꙁани плотїю . весь же до́мъ і҆и̑л҃евъ неѻ҆брѣꙁаны сꙋть срⷣцемъ  ·
Глⷡ‍҇а , і҃ · Слы́шите сло́во и҆же гл҃алъ е҆сть г҃ь на ваⷵ до́ме і҆и̑л҃евъ . сїѧ рече г҃ь , по пꙋтѝ ꙗ҆ꙁыⷦ‍҇ не моѕи́те ѹ҆чи́тисѧ , и҆ ѿ ꙁна́менїи нбⷵныхъ не моѕи́те страши́тиⷵ , и҆́хже стра́шатсѧ ꙗ҆ꙁы́цы . понеже ꙁаконы лю́дїи сꙋе̑тны сꙋть . дре́во б҄о ѿ лѣ́са вы́сѣкъ дѣ́ло рꙋки ѹ҆модѣлника в лаги́рѣ , сре́бромъ и҆ ꙁла́томъ ѹ҆краси того̀ , гво́ꙁдьми и҆ молоты̀ сложи́лъ да не раꙁориⷮсѧ . въ подо́бїе фини́кꙋ ско́вана сꙋть и҆ не воꙁ̾г҃люⷮ . носи́ми но́сѧⷮсѧ , поне́же ходи́ти не воꙁмогꙋтъ , не хощи́те б҄о боа́тисѧ иⷯ , и҆же н҄и ꙁл҄а могꙋтъ сътвори́ти н҄и добра̀ · Нѣсть подо́бенъ тебѣ г҃и . вели́къ е҆си т҄ы , и҆ вели́ко и҆мѧ твое въ крѣпости . кт҄о не ѹ҆бои́тсѧ тебѐ ѠѼ цр҃ю ꙗ҆ꙁы́комъ . твоа̀ б҄о че́сть , междꙋ всѣхъ премꙋ́дрыхъ ꙗ҆ꙁы́къ , и҆ въ всѣхъ црⷵтвѣхъ и҆хъ , ни е҆ді́нъ е҆сть подо́бенъ тебѣ  · Та́коже беꙁꙋмни и҆ бꙋ́и и҆скꙋсѧ́тсѧ . ѹ҆че́нїе сꙋе́тно и҆хъ дре́во е҆сть . сре́бро и҆ꙁвито ѿ тарси́съ прино́сиⷮсѧ , и҆ ꙁлато ѿ ѻ҆фи́ръ , дѣ́ло ѹ҆модѣ́лникъ и҆ рꙋки ꙁла́тарѧ . и҆ а҆ѯинѳъ , и҆ перфи̑ра ѻ҆дѣа́нїе и҆хъ . дѣ́ла ѹ҆модѣ́лникъ вс҄ѧ сїѧ . г҃ь же б҃ъ и҆́стиненъ е҆сть , то́и б҃ъ живꙋщїи , и҆ цр҃ь вѣ́чныи . ѿ прогнѣва́нїѧ е҆го съдвигнеⷮсѧ ꙁемлѧ̀ и҆ не сътръпѧ́тъ ꙗ҆ꙁы́цы съгроꙁенїа е҆го . та́ко б҄о р̾цѣте и҆мъ , бо́ѕи и҆же нб҃си и҆ ꙁемли не сътвори́ша , да и҆ꙁги́бнꙋтъ ѿ ꙁемлѧ̀ , и҆ ѿ си́хъ и҆же поⷣ нб҃сеⷨ сꙋть . творѧ́и же ꙁемлю̀ въ крѣпости свое́и , строѧ́и вселе́ннꙋю въ премꙋ́дрости свое́и , и҆ мꙋ дростїю свое́ю простертъ нб҃са . къ гла́сꙋ свое̑мꙋ да́сть мно́жество во́дъ на́ нб҃си , и҆ въꙁ̾двиѕа́ етъ м̾глы̀ ѿ да́лнѣѧ ꙁемлѧ . блиста́нїѧ в̾ дождь сътворѝ і҆ и҆ꙁведе вѣтръ ѿ съкрови́щъ своиⷯ бꙋи сътворонъ е҆сть всѧ́къ чл҃къ ѿ ѹ҆ма свое̑го . постыдѣнъ е҆сть ѹ҆модѣлникъ въ всѧ́коⷨ и҆ꙁваѧ́нїи  , ꙗ҆́ко лжа̀ е҆сть чт҄о слїа , и нѣсть дх҃а в ниⷯ . сꙋе́тни сꙋть и҆ дѣло смѣ́хꙋ достои́но , въ вре́мѧ посѣщенїѧ свое̑го и҆ꙁ̾ги́нꙋтъ . нѣсть къ симъ подо́бна ча́сть і҆а́ковлѧ . и҆же б҄о въѻ҆браꙁиⷧ‍҇ вс҄ѧ , то́и е҆сть , і҆ил҃ь жеꙁлъ достоа́нїѧ е҆го · Гь҃ си́лъ и҆мѧ того . съберѝ ѿ ꙁемлѧ̀ постыдѣнїе твое , и҆же ѻ҆бита́еши въ ѻ҆б̾стоа́нїи , и҆же сїѧ рече г҃ь · Се̑ а҆ꙁъ далече ѿвръгꙋ ѻ҆бита́тели ꙁемлѝ в то̀ вре́мѧ , и҆ смꙋщꙋ и҆хъ , та́ко да не ѻ҆брѧ́щꙋтсѧ . Го́ре мнѣ въ сокрꙋшенїи моеⷨ , стропти́ва ꙗ҆ꙁва моа̀ . а҆ꙁ̾ же рѣхъ вина̀ сїѧ бо́лѣꙁнь моа̀ е҆сть , и҆ поношꙋ еѧ̀ . жили́ще мое ѻ҆пꙋстѣн̾но е҆сть , вс҄и верви́цы моѝ и҆ꙁорва́ны сꙋть . сн҃ове моѝ и҆ꙁыидо́ша ѿ мене , и҆ нѣсть иⷯ . нѣсть и҆же простретъ ктомꙋ̀ покроⷡ‍҇ мои , и҆ въꙁⷣви́гнет̾ ко́жи моѝ . и҆же бꙋе́ съдѣа́ша па́стыри , и҆ г҃а не въꙁыска́ша . сего̀ ради не воⷥраꙁꙋмѣша и҆ всѐ ста́до и҆хъ расточено е҆сть . глаⷵ слыша́нїѧ с҄е прїиде , и҆ съдви́гненїе вели́ко ѿ ꙁемлѧ̀ сѣ́верьски . да положитъ гра́ды і҆ѹ́да в пꙋсты́ню , ѻ҆бита́нїю ꙁмїемъ . вѣм̾ г҃и и҆же нѣсть чл҃кꙋ пꙋти е҆го , н҄и мꙋжа е҆сть да хо́дитъ и҆ ѹ҆пра́витъ стопы̀ своа . накажи м҄ѧ г҃и , ѻ҆баче въ сꙋдꙋ и҆ не въ ꙗ҆́рости твое́и , ни ѹ҆бо ниначто́же приведе́ши м҄ѧ . и҆ꙁлѣ́и прогнѣва́нїе твое на ꙗ҆ꙁы́́ки и҆же не поꙁна́ша т҄ѧ . и҆ на вла́сти и҆же и҆́мѧ твое не въꙁва́ша . и҆же снѣдо́ша і҆а́кова , и҆ пожроша е҆го і҆ и҆стлиша того , и҆ лѣпотꙋ е҆го расхити́ша ·
Глⷡ‍҇а , а҃і · Сло́во и҆же бысть ѿ г҃а къ і҆еремїи рекꙋщи · Слы́шите словеса̀ ꙁавѣта сего , и҆ гл҃ите къ мꙋж́емъ і҆ѹ́динымъ , и҆ къ ѻ҆бита́телемъ і҆ерⷵли́мскимъ , и҆ речеши к ни́мъ · Сїѧ реⷱ‍҇ г҃ь б҃ъ і҆и̑л҃евъ , проклѧⷮ мꙋж́ъ и҆же не послꙋша́етъ ꙁавѣта сего словеⷵ . и҆же ꙁаповѣдаⷯ ѿц҃емъ ва́шимъ въ дн҃ь , во́ньже и҆ꙁведохъ иⷯ ѿ ꙁемлѧ̀ е҆гѷпеⷮски , ѿ пещи желѣꙁныа , рекꙋщи · Ѹ҆слы́шите глаⷵ мои и҆ сътвори́те вс҄ѧ та̀ , и҆же ꙁаповѣ́даⷯ ваⷨ . и҆ бꙋдете мнѣ въ лю́ди , и҆ а́ꙁъ бꙋдꙋ ва́мъ въ б҃а . да воꙁ̾дви́гнꙋ клѧ́твꙋ е҆ю҆́же клѧⷯсѧ ѿц҃емъ ва́шиⷯ , да́ти ми и҆мъ ꙁе́млю лїющꙋ мле́ко и҆ меⷣ‍ꙵ , ꙗ҆́ко е҆сть дн҃ь сїи · И҆ ѿвѣщахъ и рекох̾ , а҆ми́нь г҃и · И҆ рече г҃ь къ мнѣ , въꙁ̾гласѝ вс҄ѧ словеса̀ сїѧ въ градⷯѣ і҆ѹ́диныⷯ , и҆ внѣ і҆ерⷵли́ма рекꙋщи · Слы́шите словеса̀ ꙁавѣта сего и҆ сътвори́те та̀ , и҆же свѣдѣтельствꙋа свѣдѣтел̾ствоваⷯ ѿц҃ы вашими , въ дн҃и в нѧ́же и҆ꙁведоⷯ и҆хъ ѿ ꙁеⷨлѧ̀ е҆гѷпеⷮскїа да́же до дн҃е сего̀ . ꙁаѹ҆́тра въста́а свѣдѣтельствоваⷯ гл҃ѧ · Слы́шите гла мои и҆ не слы́шаша н҄и приклони́шⷶ ѹ҆́ха свое̑го . н҄о и҆до́ша е҆ді́нъ ко́ждо въ стропоⷮствѣ срⷣца свое̑го ꙁла́го . и҆ въꙁведо́хъ на ни́хъ вс҄ѧ словеса̀ ꙁавѣта сего , и҆же ꙁаповѣ́дахъ да сътворѧⷮ , и҆ не сътвори́ша · И҆ рече г҃ь къ мнѣ , ѻ҆брѣтена е҆сть клѧтва на мꙋж́еⷯ і҆ѹ́диныхъ , и҆ на ѻ҆бита́ющихъ і҆ерⷵли́моⷨ . ѻбрати́лисѧ сꙋть къ беꙁако́нїю пр́ьвомꙋ ѿц҃ъ свои̑хъ и҆же не хотѣша слы́шати словесъ мои̑хъ . и҆ сїи б҄о и҆доша по́ боѕѣхъ чю́жихъ да слꙋжатъ и҆мъ · Ни въчто́же сътвори́ша до́мъ і҆и̑л҃евъ , и до́мъ і҆ѹ́динъ ꙁавѣтъ мои и҆же ꙁавѣщахъ съ ѿц҃ы и҆хъ · Сего ра́ди сїѧ рече г҃ь . с҄е а҆ꙁъ наведꙋ на ни́хъ ꙁла́а , ѿ ниⷯ же и҆ꙁыити не воꙁмо́гⷮꙋ . и въꙁопїютъ къ мнѣ и҆ не ѹ҆слы́шꙋ и҆хъ · И҆ и҆дꙋтъ гра́ды і҆ѹ́дины , и҆ ѻ҆битатели і҆ерⷵли́мꙋ . и҆ въꙁопїютъ к ни́мъ и҆́м̾же жрꙋт̾ , и҆ не сп҃сꙋтъ иⷯ въ вре́мѧ скор̾би и҆х̾ . по числꙋ̀ б҄о градовъ бѣхꙋ бо́ѕи твоѝ і҆ѹ́до , и҆ по числꙋ̀ пꙋтемъ твои̑мъ і҆ерⷵли́ме · поста́вилъ е҆си ѻ҆́лтари постыⷣни , ѻ҆лта́ри на пожренїе ваа̑лимꙋ . ты̀ б҄о не моѕи моли́тисѧ ꙁа лю́ди с҄и , и҆ не въспрїими ꙁа нихъ хва́лы и моли́твы , не ѹ҆слы́шꙋ б҄о во вре́мѧ во́плѧ иⷯ къ мнѣ , и҆ въ времѧ ѻ҆ꙁлобленїѧ и҆хъ · Чт҄о е҆сть и҆же въꙁлю́бленыи мо́и въ домꙋ̀ мое̑мъ сътвори срамоты мно́ги · е҆да мѧ́са ст҃аѧ ѿи̑мⷮꙋ ѿ тебѐ лꙋлав̾ства твоѝ , в ниⷯ же сла́влена е҆си . масли́на со́чна кра́сна плодови́та ꙁра́чна , въꙁва́лъ и҆мѧ твое . къ гла́сꙋ гл҃анїѧ вели́ка раꙁгорѣсѧ ѻ҆́гнь в не́и , и҆ съж̾жена сꙋть плоⷣнаѧ еѧ̀ . и҆ г҃ь си́лъ и҆же насади тебе , гл҃алъ е҆сть на́ тѧ ѕл҄о ꙁа ꙁла́а до́мꙋ і҆и̑л҃ева , и҆ до́мꙋ і҆ѹ́дина . и҆же сътвори́ша себѣ къ прогнѣва́нїю м҄ѧ , жрꙋщи ваа̑лимꙋ · Тыⷤ‍ⷷ г҃и покаꙁа́лъ е҆си мнѣ и҆ поꙁнахъ , т҄ы ꙗ҆ви́лъ е҆си мнѣ хотѣнїѧ . и҆ а́ꙁ̾ ꙗ҆́ко а҆́гнецъ кро́ткїи , и҆же но́ситсѧ къ жрътвѣ . и҆ не поꙁна́хъ и҆же помы́слиша на́ мѧ совѣты , рекꙋщи . прїидѣте в̾ложи́мъ дре́во въ хлѣбъ е҆го , і҆ и҆стреби́мъ е҆го ѿ ꙁемлѧ живꙋщих̾ і҆ и҆мѧ е҆го да не помѧнеⷮсѧ ктомꙋ̀ · Ты́ же г҃и саваѻ́ѳъ , и҆же сꙋдиши пра́во , і҆ и҆спытаа срⷣца и҆ ѹ҆тробы , да ви́жꙋ м̾щенїе твое на нихъ , тебѣ б҄о ѿкры́хъ прю мою̀ · Сего ради сїѧ рече г҃ь къ мꙋжеⷨ а҆наѳоѳ̾скиⷨ , и҆же и҆́щꙋтъ дш҃ꙋ твою̀ . и҆ рекⷮꙋ , не пророчествꙋ́еши во и҆мѧ гн҃е , и҆ не ѹ҆́мреши въ рꙋка́хъ на́шихъ · Сего ради сїѧ рече г҃ь си́лъ . се а҆́ꙁъ посѣщꙋ на ни́хъ , ю҆́ноша иⷯ ѹ҆́мрꙋтъ мечем̾ сн҃ове ихъ и҆ дщери иⷯ ѹ҆мрꙋтъ ѿ гла́да , и҆ ѻста́нъки не бꙋ́дꙋтъ ѿ ниⷯ . наведꙋ б҄о ꙁла́ѧ на мꙋжи и҆наѳоѳѧ въ лѣто посѣщенїѧ и҆хъ ·
Глⷡ‍҇а , в҃і · Пра́веденъ ѹ҆бо т҄ы е҆си г҃и , а҆ще прюсѧ с тобо́ю , ѻ҆ба́че правеⷣна въꙁ̾гл҃ю к тебѣ . въскꙋю пꙋть нечести́вым̾ прибыва́етъ . бл҃го е҆сть всѣмъ и҆же престꙋпа́ютъ и҆ беꙁако́нно дѣютъ . насади́лъ е҆си и҆хъ и҆ ко́рень пꙋстиша , корыстꙋ́ютъ и҆ творѧтъ плоⷣ . бли́ꙁъ е҆си т҄ы ѹ҆стъ иⷯ и҆ далече ѿ ѹ҆тробы иⷯ . и҆ т҄ы г҃и вѣси м҄ѧ видѣлъ мѧ е҆си , і҆ и҆скꙋсилъ е҆си срⷣце моѐ преⷣ тобо́ю . събери иⷯ ꙗ҆ко стадо к̾ жер̾твѣ , и҆ ѻ҆ст҃и иⷯ въ дн҃ь ꙁакла́нїѧ  . доко́лѣ стонетъ ꙁемлѧ̀ , и҆ трава̀ всеѧ̀ ꙁемлѧ̀ и҆съхнет̾ ра́ди лꙋка́въства ѻ҆бита́ющихъ на не́и . и҆стлѣно е҆сть живо́тно и птица . ꙗ҆́ко реко́ша , не ѹ҆́ꙁритъ послⷣѣнѣѧ на́ша . а҆ще с пѣшими текꙋщи ѹ҆трꙋди́лъсѧ е҆си , ка́ко проти́витисѧ мо́жеши с ко́ньми . е҆гда́ же въ ꙁемлѝ ми́рнои беꙁъ боа́ꙁни бꙋ́деши , чт҄о сътвори́ши в̾ горды́ни і҆ѻ҆рда́ньскои . ꙗ҆́коже и҆ бра́тїѧ твоа̀ , и҆ до́мъ ѿц҃а твое̑го . и҆ е҆щѐ тїи проти́въ ѻ҆полчи́шасѧ тебѣ , и҆ въꙁопи́ша поⷣ тобо́ю по́лнымъ гла́сомъ · Не вѣрꙋи и҆мъ е҆гда гл҃ати бꙋдꙋтъ тебѣ бл҃гаѧ . ѻ҆ста́вилъ е҆смь до́мъ мои , ѻ҆ста́вихъ достоѧ́нїе мое , дахъ въꙁлю́бленꙋю дш҃ꙋ мою в рꙋкꙋ врагомъ еѧ̀ . бы́сть мнѣ достоѧ́нїе мое ꙗ҆́ко ле́въ в̾ дꙋбра́вѣ , да́лъ противъ мене глаⷵ сего ради въꙁненави́дѣхъ е҆го · е҆да пти́ца раꙁноцвѣтна достоѧ́нїе мое мн҄ѣ , е҆да пти́ца и҆спестрена всѧ · Прїидѣте събери́тесѧ всѝ ꙁвѣри ꙁемстїи , потецѣте на пожрѣнїе . па́стыри мно́ѕи ѻ҆тры́ли сꙋть виногра́дъ мои , потопта́ша ча́сть мою . да́ша ча́сть мою въжⷣелѣннꙋю в̾ пꙋсты́ню ꙁапꙋстѣнїѧ , поста́виша еѧ̀ в растерꙁа́нїе , стена́ла же на́ мѧ . раꙁоре́нїемъ раꙁоре́нⷶ е҆сть всѧ ꙁемлѧ̀ . и҆же ни е҆ді́нъ е҆сть и҆же раꙁмы́слитъ срⷣцемъ . въ всѣх̾ пꙋте́хъ пꙋсты́нѧ . прїидоша вси па́костницы ꙁемлѧ̀ , и҆же мечь гн҃ь пожрѐ ѿ краѧ ꙁемлѧ̀ даже до кра́и еѧ̀ . нѣсть ми́ра всеи пло́ти . посѣ́аша пшени́цꙋ и҆ тер̾нїе пожа́ша достоѧ́нїе въспрїаша , и҆ не тре́бѣ иⷨ . постыди́тесѧ въ пло́дѣхъ ва́шихъ ради гнѣва ꙗ҆́рости гн҃ѧ · Сїѧ рече г҃ь ѻ҆ всѣхъ сосѣдехъ мои̑хъ стропти́выⷯ , и҆же прикаса́ютсѧ достоѧ́нїю и҆же раꙁдѣлихъ лю́демъ моиⷨ і҆и̑л҃ю . се а҆ꙁъ и҆сторгнꙋ и҆хъ ѿ ꙁемлѧ̀ иⷯ , и҆ до́мъ і҆ѹ́динъ и҆сто́ргнꙋ ѿ сре́ды иⷯ и҆ е҆гда и҆сто́ргнꙋ и҆хъ , ѻ҆бра́щꙋсѧ и҆ ѹ҆млⷵрдюсѧ иⷨ , і҆ и҆ꙁведꙋ и҆хъ къ достоѧ́нїю свое̑мꙋ , и҆ мꙋжа в ꙁе́млю свою . и҆ бꙋдетъ а҆ще ѹ́чни ѹ҆чаⷮсѧ пꙋтемъ людїи мои̑хъ , да присѧ́гнⷮꙋ въ и҆мѧ мое , жи́въ г҃ь , ꙗ҆́ко ѹ҆чи́шⷶ людїи мои̑хъ клѧтисѧ въ ваа̑лима съꙁиждꙋтсѧ посредѣ людїи моиⷯ . а҆ще ли не послꙋшаютъ , и҆сто́ргнꙋ людїи тѣ́хъ , и҆сторга́нїемъ и҆ погꙋбле́нїемъ . рече г҃ь ·
Глⷡ‍҇а , г҃і · Си́це рече г҃ь къ мн҄ѣ , и҆дѝ и҆ съдръжи себѣ чресленикъ л̾нѧ́ныи , и҆ препоѧши того на чре́слѣхъ твои̑хъ , и҆ в̾ во́дꙋ не вно́сиши того . и҆ съдръжа́хъ чресленикъ по словесѝ гн҃ю , и҆ положи́хъ ѻ҆крⷵтъ чре́слъ мои̑хъ . и҆ бы́сть сло́во гн҃е къ мн҄ѣ втори́цею рекꙋщи , въꙁмѝ чресленикъ , и҆же съдръжа́лъ е҆си и҆же е҆сть ѻ҆́крⷵтъ чреслъ твои̑хъ . и҆ въста́в̾ и҆дѝ къ е҆фра́тѣ , и҆ съкры́и того въ рас̾сѣ́линѣ ка́мен̾нѣ . і҆ и҆до́хъ и҆ скрыⷯ того въ е҆фра́тѣ , ꙗ҆́ко ꙁаповѣда мн҄ѣ г҃ь · И҆ бы́сть по днехъ мно́ѕⷯѣ , рече г҃ь къ мнѣ . въста́ни і҆ и҆дѝ къ е҆фра́тѣ , и҆ въꙁмѝ ѿтꙋдꙋ чре́слениⷦ‍҇ е҆гоже ꙁаповѣдахъ тебѣ да съкры́е̑ши и҆̀ тамо . і҆ и҆до́хъ къ е҆фра́тѣ и҆ копа́хъ , и҆ вꙁѧ́хъ чресленикъ ѿ мѣста и҆дѣже съкры́хъ е҆го  · И҆ с҄е и҆ꙁгни́лъ чре́сленикъ , та́ко ꙗ҆́ко ниначто́же бы́ти потребнꙋ е҆мꙋ · И҆ бысть слово гн҃е къ мнѣ рекꙋщи , сїѧ рече г҃ь . та́ко согни́ти сътворю̀ горды́ню і҆ѹ́динꙋ , и҆ горды́ню і҆ерⷵлі́ма мно́гꙋ . людїи сихъ стропти́выхъ и҆же не хотѧ́тъ послꙋшати словесъ мои̑хъ , и҆ хо́дѧтъ въ стропти́въстве срⷣца свое̑го  · И҆доша же по боѕѣхъ чюжихъ , да слꙋжатъ и҆мъ да покланѧ́ютсѧ и҆мъ . и҆ бꙋдꙋтъ ꙗ҆́ко чресленикъ тои и҆же никче́мꙋ потре́бенъ бѣ . ꙁанѐ ꙗ҆́ко придръжиⷮсѧ чресленикъ къ чреслоⷨ мꙋжа , та́ко съвокꙋпи́хъ мн҄ѣ весь до́мъ і҆и̑л҃евъ и҆ весь до́мъ і҆ѹ́динъ , реⷱ‍҇ г҃ь . да бꙋдⷮꙋ мн҄ѣ въ лю́ди и҆ въ и҆мѧ и҆ въ хвалꙋ̀ и҆ въ сла́вꙋ , и҆ не послꙋшаша  . сего ра́ди речеши к нимъ словеса̀ сїѧ , та́ко реⷱ‍҇ г҃ь б҃ъ і҆и̑л҃евъ . всѧ́къ сосꙋдъ и҆сполнитсѧ вина̀ . и҆ рекꙋтъ к тебѣ , е҆да ли не вѣдѣхомъ , и҆же всѧ́къ сосꙋдъ и҆сполнитсѧ вина̀ . и҆ рече́ши к нимъ , сїѧ рече г҃ь . с҄е а҆ꙁъ и҆спо́лню сихъ ѻ҆бита́телїи ꙁемлѝ сеи , и҆ цр҃и иже сѣдѧ́тъ ѿ колѣна двд҃ва на прⷵтлѣ е҆го . и҆ сщ҃енницы и҆ прⷪ‍҇рцы и҆ всѣхъ ѻ҆бита́телїи і҆ерⷵлима пїѧⷩ‍҇ствомъ . и҆сторгнꙋ и҆хъ мꙋжа ѿ бра́та е҆го , и҆ ѿц҃ы и҆ сн҃ы в̾кꙋпѣ , реⷱ‍҇ г҃ь . не прощꙋ не ѻ҆сла́блю , и҆ не ѹ҆млрⷵдюсѧ , е҆же не расторгнꙋти и҆хъ . слы́шите ѹ҆ши́ма и҆ внемлите , не хощи́те въꙁдви́гнꙋтисѧ ꙗ҆́ко г҃ь гл҃алъ е҆сть дади́те г҃ꙋ б҃ꙋ ва́шемꙋ сла́вꙋ преже даже не помръкнетъ , и҆ преже даже не прет̾кнꙋтсѧ но́ѕѣ ваши гора́хъ ра́ныхъ . пожди́те свѣта , и҆ поло́житъ ю҆̀ в_сѣнь смр҃ти и҆ _въ мра́къ . да а́ще того не послꙋшае̑те в̾ та́инѣ . попла́четъ дш҃а моа ѿ лица̀ гор̾дыни , и҆ пла́ча восплачеⷮ і҆ и҆ꙁведетъ ѻ́ко мое слеꙁꙋ , и҆же пои̑мано е҆сть ста́до гн҃е . рцы̀ цр҃ю и҆ влⷣцѣ , смири́тесѧ и҆ сѧ́дѣте на ꙁемлѝ , ꙗ҆́ко вꙁѧ́тсѧ ѿ главы̀ ва́шеѧ вѣнецъ сла́вы ва́шеѧ . гра́ды ю҆́жные ꙁатво́рени сꙋть , и҆ нѣсть и҆же ѻ҆тво́ритъ . преведенъ е҆сть весь і҆ѹ́да преселе́нїемъ съвръше́номъ . въꙁдви́гнѣте ѻ́чи ва́ши и҆ ви́дите приходѧ́щаа ѿ сѣвера . гдѣ ста́до да́ное тебѣ , ско́тъ нарочи́тыи твои . чт҄о речеши е҆гда посѣтиⷮ т҄ѧ ты̀ б҄о наѹ҆чи́лъ е҆си иⷯ на тѧ , и҆ наѹ҆чи́лъ на главꙋ твою . е҆да ли не въспрїимꙋтъ т҄ѧ бо́леꙁни ꙗ҆́ко женꙋ̀ родѧ́щꙋ . а҆ще ли рече́ши въ срⷣцы твое̑мъ , почт҄о прїидо́ша ми сїѧ . ради множествъ беꙁако́нїѧ твое̑го ѿкровена е҆сть сра́мнаѧ твоѧ , ѻ҆сквернены сꙋть стопы̀ твоѧ . а҆ще можетъ премѣни́ти е҆фїѻ́плѧнинъ ко́жꙋ свою , и҆л҄и ры́сь пестроты̀ своа . и҆ вы мо́жете бл҃готвори́ти , понеⷤ‍ⷷ наѹ҆чи́стесѧ ѕлꙋ̀ . и раꙁрѣю и҆хъ ꙗ҆́ко сте́блїе , и҆же вѣтроⷨ въсхитиⷮсѧ въ пꙋсты́ню . сїи жре́бїи твои , и҆ ча́сть мѣры твоеа ѿ мене , реⷱ‍҇ г҃ь . и҆же ꙁабы̀ м҄ѧ и҆ надѣѧсѧ на лжꙋ̀ . тѣмже и҆ а́ꙁъ ѻ҆бнажи́хъ бедры твоа проти́вꙋ лица твое̑го , и҆ ѧви́сѧ срамота̀ твоѧ на гораⷯ , и҆ на селаⷯ ви́дѣх̾ ме́рꙁости твоа , и҆ любодѣѧнїа твоа и҆ ра́ненїе твое , срамо́тное блꙋженїа твое̑го . го́ре тебѣ і҆ерⷵлим̾ , ꙗ҆ко не ѻ҆чи́стишисѧ по мнѣ толь бо́рꙁо ·
Глⷡ‍҇а , д҃і · И бы́сть сло́во гн҃е къ і҆е̑ремїи ѿ слове́съ сꙋхо́тныхъ · стена́ла і҆ѹ҆деѧ и҆ врата е҆ѧ̀ раꙁрꙋши́шасѧ , и҆ ѻ҆темни́шасѧ на ꙁемлѝ , и҆ во́пль і҆е̑рⷵлима вꙁы́иде · Бо́лшїи посла́ша ме́ншихъ свои̑хъ к во́дѣ . прїидо́ша к черпа́нїю и҆ не ѻ҆брѣто́ша воды̀ . и҆ ѿнесоша па́ки съсꙋды своѧ̀ то́щны · Посты́дни сꙋть и҆ ѻ҆ꙁлобле́ни , и҆ покры́ша главы̀ своѧ̀ ради па́кости ꙁемлѝ , и҆же не прїидеⷮ до́жⷣь на́ ꙁемлю . постыже́ни сꙋть нивнїи дѣ́латели , покры́ша главы̀ своѧ̀ . и҆же и҆ е҆ле́ница в ни́вѣ роди́сѧ и҆ ѻ҆ста́вила , и҆же не бѣ трава̀ . и҆ ѻ҆на́гри ста́ша на скалаⷯ , бра́ша вѣтръ ꙗ҆́ко ѕмїеве . ѻ҆скꙋдѣша ѻ҆́чи и҆хъ и҆же не бѣ трава̀ . а҆ще беꙁако́нїѧ на́ша ѿвѣща́ютъ наⷨ . г҃и сътвори ради и҆мени твое̑го , ꙗ҆́ко мно́га сꙋть ѿвраще́нїѧ на́ша  , тебѣ съгрѣши́хом̾ . пожда́нїе і҆и̑лево  . сп҃си́телю нашъ въ вре́мѧ ско́рби , въскꙋ́ю ꙗ҆́ко пришле́цъ е҆си на ꙁемлѝ , и҆ ꙗ҆́ко пꙋтникъ ѹ҆кланѧ́ющсѧ на жи́тїе · Въскꙋ́ю бы́лъ ꙗ҆́ко мꙋж́ъ прошле́цъ е҆си , и҆ крѣ́пкыи и҆же не мо́жетъ спⷵти · Ты же в наⷵ е҆си г҃и , і҆ и҆мѧ твое въꙁва́но е҆сть на наⷵ , не ѻ҆ста́ви наⷵ · Сїѧ рече г҃ь лю́демъ сиⷨ , и҆же въꙁлюби , поⷣвиꙁа́ти но́ѕѣ свои и҆ не покои́шаⷵ , и҆ г҃ꙋ не ѹ҆годи́ша . нн҃ѣ въспомѧне́тъ беꙁако́нїѧ и҆хъ и҆ посѣтѧ́тъ грѣхѝ и҆хъ · И҆ рече г҃ь къ мнѣ , не хощи молитисѧ ꙁа лю́ди с҄и въ бл҃го . е҆гда постѧ́тсѧ не ѹ҆слы́шꙋ проше́нїѧ и҆хъ . и҆ а́ще принесꙋт̾ вс҄есъж̾же́нїа и҆ жертвꙋ , не въспрїимꙋ и҆хъ . ꙗ҆́ко мечеⷨ и҆ гла́домъ и҆ мо́роⷨ а҆́ꙁъ и҆стлю̀ и҆хъ · И҆ реко́хъ , ѠѼ г҃и б҃е пррⷪ‍҇цы рекꙋтъ и҆мъ , не ѹ҆ꙁрите меча и҆ гла́дъ не бꙋ́детъ вамъ , н҄о ми́ръ и҆́стинныи да́сть вамъ на мѣстѣ семъ · И҆ рече г҃ь къ мнѣ , л̾жи́во пррⷪ‍҇цы прорица́ютъ въ и҆мѧ мое , не посла́хъ и҆хъ , ни ꙁаповѣ́дахъ и҆мъ , ни гл҃алъ е҆смь к ниⷨ . видѣ́нїѧ л̾жи́ва и҆ ѹ҆гада́нїе л̾сти́во , и҆ прел̾ще́нїемъ срⷣца свое̑го прорица́ютъ вамъ · Сего ради сїа рече г҃ь ѻ҆ пррⷪ‍҇цѣхъ , и҆же пррⷪ‍҇чествꙋ́ютъ въ и҆мѧ мое  , иⷯже а҆ꙁъ не посла́хъ . рекꙋще , мечъ и҆ гла́дъ не бꙋ́детъ на ꙁемлѝ се́и . в ме́чъ и҆ глаⷣ и҆стлѧⷮⷮсѧ пррⷪ‍҇цы тїи . и҆ лю́деⷨ и҆мже пррⷪ‍҇чествꙋ́ютъ бꙋ́дꙋтъ и҆ꙁвержени на пꙋте́хъ і҆ерⷵлима , ради гла́да и҆ ме́ча . и҆ не бꙋ́детъ и҆же погреб̾сти и҆хъ . тїи и҆ же́ны и҆хъ , сн҃ове и҆ дще́ри и҆хъ , і҆ и҆ꙁлѣ́ю на нихъ ѕла́ѧ и҆хъ . и҆ рече́ши к ни́мъ сло́во сїе , и҆ꙁведꙋтъ ѻ҆́чи мои сле́ꙁы по но́щ̾ и҆ дн҃ь , и҆ не ѹ҆мо́лкнꙋтъ , ꙗ҆́ко сътре́нїемъ вели́киⷨ сътре́на дв҃а дще́рь людїи мои̑хъ , ꙗ҆́ꙁвою ѕло́ю ѕѣ́ло . а҆ще и҆сходѧ́щъ бꙋдꙋ на ни́вы , с҄е ꙁакла́ни мече́мъ . и҆ а́ще вни́дꙋ въ́ градъ , с҄е просте́рты гла́домъ · Пррⷪ‍҇къ же и҆ сщ҃енникъ ѿи̑до́ша в ꙁе́млю , е҆ѧ́же не вѣдѧ́хꙋ . Є҆да ли ѿме́щꙋщи ѿве́рглъ е҆си і҆ѹдꙋ , и҆ли сїѻ́нъ в ме́рꙁость и҆мѣ дш҃а твоа . въскꙋ́ю б҄о пораꙁиⷧ‍҇ е҆си наⷵ , та́ко да ни е҆ді́но бꙋдетъ и҆сцѣле́нїе · Пожда́хоⷨ мѷра , и҆ нѣсть бл҃го , и҆ вре́мѧ и҆сцѣле́нїѧ , и҆ се смꙋще́нїе · Поꙁна́хомъ г҃и нече́стїе на́ше беꙁаконїѧ ѿц҃ъ нашиⷯ ꙗ҆́ко съгрѣши́хомъ к тебѣ , не да́и наⷵ в̾ поноше́нїе ради и҆мени твое̑го , ни сътвори намъ доса́ды . на престо́лъ сла́вы твое̑ѧ въспомѧни , и҆ не раꙁори ꙁавѣтъ твои с на́ми . е҆да̀ сꙋть въ ꙁваѧ́ныхъ ꙗ҆ꙁы́ческихъ и҆же дож̾дѧⷮ , и҆ли нб҃са могⷮꙋ да́ти ро́сꙋ , а҆ще не т҄ы воли́ши . е҆да ли не ты е҆си г҃и б҃ъ нашъ е҆гоже жда́хомъ , ты б҄о сътвори́лъ е҆си всѧ сїѧ ·
Глⷡ‍҇а , е҃і · И бы́сть сло́во гн҃е къ мнѣ · а҆ще станꙋтъ моѷсїи и҆ самои̑лъ предо мно́ю , нѣсть дш҃а моѧ к лю́демъ симъ · и҆ꙁринѝ тѣ́хъ ѿ лица мое̑го і҆ и҆ꙁы́идꙋтъ · А҆ще ли рекⷮꙋ к тебѣ , гдѣ и҆ꙁы́идемъ . рече́ши к ни́мъ , сїѧ рече г҃ь . и҆же къ смр҃ти , къ сме́рти . и҆же к ме́чю , къ ме́чю . і҆ и́же къ гла́дꙋ , къ гла́дꙋ . і҆ и́же къ плене́нїю , къ плене́нїю . и҆ посѣщꙋ на тⷯѣ четырми ѻ҆́браꙁы , рече г҃ь . ме́чъ на ꙁакла́нїе , и҆ ѱы на растерꙁа́нїе , и҆ пти́ца нб҃си , и ѕвѣ́ри ꙁе́мли на пожре́нїѧ и҆ расхище́нїе . и҆ дамъ и҆хъ в̾ поги́бель всѣмъ црⷵтвомъ ꙁе́мнымъ , раⷣ‍ꙵ манасїѧ сн҃а е҆ꙁекїина цр҃ѧ і҆ѹ́дина всѣхъ ради и҆же сътвори въ і҆ерⷵлимѣ . кт҄о бо ѹ҆млⷵрдиⷮсѧ к тебѣ і҆ерⷵлиме , и҆ли кт҄о поскорби́тъ ꙁа тѧ , и҆ли и҆деⷮ к̾ моле́нїю ꙁа ми́ръ твои . т҄ы ѻ҆ста́вилъ м҄ѧ е҆си рече г҃ь , и҆ въспѧ́тъ иⷥшеⷧ‍҇ е҆си . и҆ прострꙋ рꙋ́кꙋ мою̀ на́ тѧ , и҆ ѹ҆бїю т҄ѧ · Ѹ҆трꙋдиⷯсѧ молѧ́щи . и҆ расточю и҆хъ вѣѧ́ломъ въ приста́нища ꙁе́м̾скаѧ . ѹ҆би́хъ и҆ погꙋби́хъ лю́ди моѧ , и҆ та́ко ѿ пꙋтїи свои̑хъ не сꙋть ѻ҆браще́ни · Ѹ҆мно́жени сꙋть мнѣ вдови́цы е҆го паⷱ‍҇ пѣ́ска мор̾скаго , и҆ приведо́хъ и҆мъ на ма́теръ ю҆́ноша гꙋби́телѧ полꙋден̾наго , посла́лъ на гра́ды стремле́нїемъ гро́ꙁнымъ . и҆ꙁнемогла е҆сть и҆же роди сеⷣмъ , ѻ҆скꙋдѣ дш҃а е҆ѧ̀ . ꙁа́иде е҆й слн҃це е҆гда̀ е҆щѐ бы́сть дн҃ь . постыдѣ́на е҆сть и҆ посрами́сѧ . и҆ про́чїи е҆ѧ̀ в ме́чъ дамъ преⷣ врагѝ и҆хъ , рече г҃ь . Го́ре мн҄ѣ мт҃и моѧ̀ , въскꙋ́ю роди́ла е҆си мꙋж́а смꙋти́телѧ , мꙋж́а раꙁ̾враще́на по все́и ꙁемлѝ . не ꙁаѧ́хъ ни ꙁаѧтъ ѹ҆ менѐ никтоⷤ‍ⷷ , вс҄и кленꙋтъ м҄ѧ , рече г҃ь . е҆да̀ ѻ҆ста́нцы твои несꙋть въ бл҃го , е҆да̀ не притекꙋ къ тебѣ въ вре́мѧ ѻ҆ꙁлобле́нїѧ  , и҆ въ вре́мѧ скорбѣ́нїѧ на вра́га . е҆да̀ ѹ҆вѣща́етсѧ желѣ́ꙁо желѣ́ꙁꙋ ѿ сѣв́ера , и҆ мѣ́дь . бога́тьства твоѧ̀ и҆ съкро́вища твоѧ̀ в̾ растръѕа́нїе да́мъ тꙋ́не , въ всѣ́хъ грѣсⷯѣ твои̑хъ , и҆ въ всѣ́хъ предѣ́лехъ твои̑хъ . и҆ приведꙋ вра́гъ твои̑хъ ѿ ꙁемлѧ̀ е҆ѧ́же не вѣси , и҆же ѻ҆́гнь воⷥжеже́нъ е҆сть въ ꙗ҆́рости мое́и , на ваⷵ ꙁгори́тъ . т҄ы вѣси г҃и , въспомѧни на́ мѧ и҆ посѣти м҄ѧ , и҆ ꙁащити м҄ѧ ѿ всѣ́хъ гонѧ́щихъ м҄ѧ . не хощѝ въ тръпѣ́нїе твое въс̾прїѧ́ти м҄ѧ , вѣси ꙗ҆́ко тръпѣ́хъ ради тебѐ поноше́нїе . ѻ҆брѣте́ны сⷮꙋ словеса̀ твоѧ̀ , и҆ поѧ́хъ и҆хъ . и҆ бы́сть мн҄ѣ сло́во твое в ра́дость и҆ въ весе́лїе срⷣца мое̑го . ꙗ҆́ко въꙁва́но е҆сть и҆мѧ твое на мнѣ , г҃и б҃е си́лъ . не сѣдѣ́хъ въ со́нмѣ и҆гра́ющихъ , и҆ сла́венъ е҆смь ѿ лица̀ рꙋ́къ твоихъ . е҆ді́нъ сѣдѧ́хъ , ꙗ҆́ко го́рести и҆спо́лнилъ м҄ѧ е҆си · Въскꙋ́ю бы́сть бо́лѣꙁнь моѧ̀ вѣ́чна , и҆ ꙗ҆́ꙁва моѧ̀ беꙁъ ѹ҆пова́нїѧ , не хо́щетъ и҆сцѣли́тисѧ · Бы́сть мн҄ѣ ꙗ҆́ко лжа̀ вода́мъ невѣ́рнымъ · Сего ради сїа рече г҃ь , а҆ще ѻ҆брати́шисѧ ѻ҆бращꙋ т҄ѧ , и҆ преⷣ лицемъ моиⷨ ста́неши . и҆ а́ще ѿлꙋчиши чⷵтное ѿ недосто́инаго , ꙗ҆́ко ѹ҆ста̀ моѧ̀ бꙋ́деши . ѻ҆братѧⷮсѧ тїи к тебѣ , и҆ т҄ы не ѻ҆брати́шисѧ к ни́мъ . и҆ да́мъ т҄ѧ лю́демъ симъ въ стѣ́нꙋ мѣ́дѧнꙋ крѣ́пкꙋ . и҆ бранѧ́тъ на́ тѧ , и҆ не въꙁмо́гⷮꙋ  . и҆же а҆ꙁъ с тобо́ю е҆смь да сп҃сꙋ т҄ѧ і҆ и҆ꙁба́влю т҄ѧ , реⷱ‍҇ г҃ь . и҆ꙁба́влю ѿ рⷦ‍҇ꙋ ꙁлѣи́шихъ , і҆ и҆скꙋплю́ т҄ѧ ѿ рꙋкъ си́лныхъ ·
Глⷡ‍҇а , ѕ҃і · И бы́сть сло́во гн҃е къ мнѣ рекꙋщи . не по́имеши женꙋ̀ , и҆ не бꙋ́дꙋтъ тебѣ сн҃ове , и҆ дше́ри на мѣ́стѣ се́мъ . и҆же сїѧ рече г҃ь на сн҃ы , и҆ дще́ри , и҆же родѧⷮсѧ на мѣ́стѣ се́м̾ и҆ на мт҃ри иⷯ и҆же роди́ша и҆хъ , и҆ на ѿц҃ы и҆хъ ѿ и҆хже племе́ни сꙋть роже́ни в̾ ꙁемлѝ сеи . смр҃тми многих̾ не́мощїи и҆ꙁъмрꙋтъ , не ѻ҆пла́чюⷮсѧ и҆ не погребꙋт́сѧ , въ смѧте́нїи на лицы̀ ꙁемлѝ бꙋдꙋтъ . и҆ мече́мъ и҆ гла́доⷨ растлѧⷮсѧ , и҆ бꙋдетъ трꙋ́пїе и҆хъ въ ꙗ҆́дь пти́цамъ нбⷵным̾ , и҆ ѕвѣ́ремъ ꙁе́мныⷨ , ꙗ҆́ко сїѧ реⷱ‍҇ г҃ь . не вни́деши в до́мъ пи́рныи  , ни ходи́ши къ пла́чю ниже ѹ҆тѣши и҆хъ . поне́же в̾ꙁѧхъ ми́ръ мои ѿ людїи сиⷯ , рече г҃ь , ми́лости и҆ щедроты . и҆ ѹ҆мрⷮꙋ вели́цыи и҆ ма̑лїи в ꙁе́мли се́и , не погребⷮꙋсѧ ни ѻ҆пла́чютсѧ . и҆ ни сѧ ѿтерꙁаюⷮ , ниже плѣшъ сътвори́ша ради и҆хъ . и҆ не и҆ꙁло́мѧтъ межⷣꙋ и҆хъ стенѧ́щиⷨ хлѣ́ба къ ѹ҆тѣше́нїю на мр҃тва , и҆ не дадꙋтъ и҆мъ пи́тїѧ чаши къ ѹ҆тѣше́нїю ѿц҃а свое̑го и҆ мт҃ре  . и҆ в доⷨ пи́рныи не вни́деши да сѣди́ши с ни́ми и҆ ꙗ҆сѝ и҆ пїеши . и҆же сїѧ рече г҃ь си́лъ б҃ъ і҆и̑л҃евъ · Се̑ а҆ꙁъ ѿи̑мꙋ ѿ мѣ́ста сего въ ѻ҆́чїю ва́шею , и҆ въ дн҃еⷯ ва́шиⷯ глаⷵ ра́дости и҆ глаⷵ весе́лїѧ , глаⷵ жени́ха и҆ глаⷵ невѣ́сты . и҆ е҆гда̀ въꙁвѣсти́ши лю́демъ си́мъ всѧ словеса̀ сїѧ , и҆ рекꙋтъ л҄и к тебѣ . въскꙋ́ю гл҃алъ е҆сть г҃ь на наⷵ всѧ́ко ѕл҄о вели́кое т҄о . ка́а на́ша беꙁако́нїа , и҆ли чт҄о грⷯѣ наⷲ и҆́мже съгрѣши́хоⷨ г҃ꙋ б҃ꙋ на́шемꙋ · Рече́ши к ни́мъ . поне́же ѻ҆ста́виша м҄ѧ ѿц҃ы ва́ши , рече г҃ь . і҆ и҆до́ша по бо́ѕѣхъ чюжихъ , и҆ послꙋжи́ша и҆мъ и҆ поклони́шасѧ и҆м̾ . мене же ѻ҆ста́виша , и҆ ꙁако́нъ мои не съхрани́ша . н҄о и҆ в҄ы го́рѣе дѣлали е҆стѐ нежели ѿц҃ы ва́ши . с҄е бо похо́дитъ е҆ді́нъ ко́ждо ꙁа ѕла́ѧ срⷣца свое̑го лꙋка́ваго , да м҄ѧ не слы́шитъ . и҆ꙁри́нꙋ ваⷵ ѿ ꙁемлѧ̀ сеѧ̀ в ꙁе́млю е҆ѧ́же не вѣ́сте в҄ы , ни ѿц҃ы ва́ши . и҆ слꙋжи́те та́мо бого́м̾ чюжиⷨ дн҃ь и҆ но́щь , и҆же не дадꙋтъ ваⷨ поко́ѧ · Сего ради с҄е дн҃и прїидꙋтъ рече г҃ь . и҆ не рече́тсѧ ктомꙋ̀ , жи́въ г҃ь . и҆же и҆ꙁве́лъ сн҃овъ і҆и̑л҃евъ ѿ ꙁеⷨлѧ̀ е҆гѷпет̾ски . н҄о живе́тъ г҃ь и҆же и҆ꙁвеⷧ‍҇ сн҃овъ і҆и̑л҃евъ ѿ ꙁемлѧ̀ сѣ́верскы , и҆ ѿ всѣх́ъ ꙁе́мль ѿ них же и҆ꙁвергохъ и҆хъ , и҆ приведꙋ иⷯ в ꙁе́млю и҆хъ , юже дахъ ѿц҃емъ и҆хъ · Се̑ а҆ꙁъ послю̀ ры́барѧ мно́ги , рече г҃ь , и҆ ло́вѧтъ иⷯ . и҆ посемъ послю̀ и҆мъ мно́ги ло́вцы , и҆ ло́вѧтъ иⷯ ѿ всѧ́кїѧ горы , и҆ ѿ всѧ́кого хо́лма , и҆ ѿ пеще́ръ ка́мен̾ных̾ · и҆же ѻ҆́чи мои на всѣхъ пꙋте́хъ и҆хъ . не сꙋть съкрове́ни ѿ лица̀ мое̑го . и҆ не бы́сть ѹ҆тае́на беꙁако́нїѧ иⷯ ѿ ѻ҆́чїю мое̑ю . и҆ въꙁда́мъ первѣе сꙋгꙋ́быѧ беꙁако́нїѧ и҆ грѣхѝ и҆хъ . и҆же ѻ҆скверни́ша ꙁе́млю мою̀ въ мр҃твечи́нѣ и҆́долы свои̑ми , и҆ в поноше́нїихъ своиⷯ и҆спо́лниша достоѧ́нїе мое · Гь҃ крѣпость моѧ̀ , и҆ ѹ҆тверже́нїе мое и҆ прибѣжище мое въ дн҃ь скорбѣ́нїѧ . к тебѣ ꙗ҆ꙁы́цы прїидꙋтъ ѿ да́лнихъ ꙁе́мль и҆ рекꙋтъ . и҆́стин̾но л̾жꙋ въꙁдержа́ша ѿц҃ы на́ши сꙋетно , и҆же и҆мъ не требе б҄ѣ . е҆да̀ сътворитъ себѣ чл҃къ бо́ѕи и҆ тїи не сꙋть бо́ѕи · Сего ради с҄е аⷥ покажꙋ и҆мъ въ чаⷵ сеи , покажꙋ̀ и҆мъ рꙋ́кꙋ мою , и҆ си́лꙋ мою̀ . и҆ поꙁнаюⷮ и҆же и҆мѧ мнѣ г҃ь ·
Глⷡ‍҇а , ꙁ҃і · Грѣхъ і҆ѹ́динъ пи́санъ е҆сть графїею желѣ́ꙁною на ка́мени глаⷣцѣ а҆дама́нтовѣ , и҆ꙁ̾браꙁденъ на простра́нъствѣ срⷣца и҆хъ , и҆ в ро́ꙁѣхъ ѻ҆́лтарѣ и҆хъ . е҆гда̀ въспомѧнове́ни бꙋдꙋтъ сн҃ове иⷯ по ѻ҆лтарѣхъ своиⷯ , и҆ лѣ́совъ свои̑хъ , древом же ли́ственымъ на гора́хъ вы́шнихъ , жрꙋще на́ поли . крѣпости твоѧ и҆ съкро́вища твоѧ въ растерѕа́нїе да́мъ . и҆ выш̾нѣѧ твоа̀ грѣхъ ра́ди твои̑хъ въ всѣхъ ко́нцѣхъ твои̑хъ . и ѻ҆ста́нешисѧ са́мъ ѿ наслѣдїѧ твое̑го , ꙗ҆́же да́хъ тебѣ . и҆ слꙋжи́ти т҄ѧ сътворю врагомъ твои̑мъ въ ꙁемлѝ е҆ѧ́же не вѣси . ꙗ҆́ко ѻ҆́гнь раꙁ̾жеглъ е҆си въ ꙗ҆́рости мое́и , даже въ вѣкъ раꙁгори́тсѧ . сїѧ рече г҃ь · Проклѧ́тъ чл҃къ и҆же надѣ́етсѧ на чл҃ка , и҆ положитъ плоⷣ‍ꙵ мы́шца свое́ѧ  , и҆ ѿ г҃а ѿи́детъ срⷣце е҆го . бꙋдеⷮ б҄о ꙗ҆́ко ми́рисе въ пꙋсты́ни , и҆ не ѹ́ꙁритъ е҆гда̀ прїидетъ бл҃го . н҄о ѻ҆бита́етъ въ сꙋхотѣ в̾ пꙋсты́ни , в̾ ꙁемлѝ го́рцѣ и҆ неѻ҆бита́ющеи . блⷵве́нъ мꙋж̾ и҆же надѣ́етсѧ на́ г҃а , и҆ бꙋдетъ г҃ь дръꙁновенїе е҆го · И҆ бꙋдетъ ꙗ҆ко дре́во и҆же преса́дитсѧ на вода́хъ . и҆же к̾ мокротѣ поста́витъ коренїе своѐ , и҆ не ѹ҆бои́тсѧ е҆гда̀ прїидетъ ꙁно́и . и҆ бꙋдетъ ли́стъ е҆го ꙁе́ленъ , и҆ въ вре́мѧ сꙋхо́ты не бꙋдеⷮ докꙋчанїа . никогда̀ преста́нетъ сътвори́ти плоⷣ . стропти́во срⷣце чл҃кꙋ , и҆ неи̑спытанно , кт҄о е҆̀ поꙁнает̾ . а҆ꙁъ г҃ь и҆спыта́ѧ срⷣце , і҆ и҆скꙋша́ѧи ѹ҆тро́бы . и҆же въꙁдаю комꙋдⷤо по пꙋти е҆го , и҆ по пло́домъ ѻ҆брѣтенїѧ е҆го · Рѧ́бъ ко́рмитъ и҆же не породѝ . сътвори бога́тьства н҄о не въ сꙋдъ , посредѣ дн҃їи свои̑хъ ѻ҆ста́витъ и҆хъ , и҆ въ послѣ́докъ свои бꙋдетъ беꙁꙋмеⷩ‍҇ . прⷵтлъ сла́вы высоты̀ ѿ нача́ла , мѣсто ст҃ынѧ на́шеѧ чаѧ́нїе і҆и̑л҃ѧ · Ги҃ вс҄и и҆же т҄ѧ ѻ҆ста́вѧтъ постыдѧ́тсѧ . ѿходѧ́щи ѿ тебѐ в̾ ꙁемлю препи́шꙋтсѧ , ꙗ҆́ко ѻ҆ста́виша и҆сто́чникъ водаⷨ живꙋщимъ г҃а . и҆сцѣли м҄ѧ г҃и , і҆ и҆сцѣлю , сп҃си м҄ѧ , и҆ сп҃сеⷩ‍҇ бꙋдꙋ . ꙗ҆́ко хва́ла моа̀ т҄ы е҆си · Се̑ тїи гл҃ютъ ко мнѣ , гдѣ е҆сть сло́во гн҃е да прїидетъ . и҆ а́ꙁъ нѣсмь смꙋщенъ тебѣ па́стырю послѣдꙋ́ющи . и дн҃ь чл҃комъ не пожелѣхъ , т҄ы вѣси , чт҄о и҆ꙁошло е҆сть ѿ ѹ́стъ моиⷯ , прѧ́мо преⷣ тобо́ю бы́сть . не бꙋ́ди же т҄ы мнѣ въ бо́аꙁнь , и҆ ѹ҆пова́нїе мое т҄ы въ дн҃ь ѻ҆ꙁлобленїа . да постыдѧⷮсѧ и҆же м҄ѧ го́нѧⷮ , и҆ не постыжꙋсѧ . ѹ҆страшаⷮсѧ тїи , и҆ не ѹ҆страшꙋсѧ а҆́ꙁъ . наведи на́ ниⷯ дн҃ь ѻ҆ꙁлобленїѧ , и҆ съгꙋ́бымъ сътрѧсе́нїемъ сътрѧси и҆хъ · Сїѧ рече г҃ь къ мнѣ . и҆дѝ и҆ ста́ни въ вра́тⷯѣ сн҃овъ людїи моиⷯ . по ниⷯ же въхо́дѧтъ цр҃їе і҆ѹ́дины , і҆ и҆сходѧⷮ  , и҆ во всⷯѣ вра́тⷯѣ і҆ерⷵли́ма . и҆ речеши к ниⷨ · Оуслы́шите сло́во гн҃е цр҃їе і҆ѹ́дины , и҆ всѧ̀ і҆ѹ҆де́ѧ , вс҄и же ѻ҆битатели і҆ерⷵли́ма , и҆же вхо́дите по вра́тѣхъ си́хъ · Сїѧ рече г҃ь . съхрани́те дш҃а ва́ша , и҆ не хо́щете носити тѧготы̀ въ дн҃ь сꙋбо́ты , н҄и вноси́те по вра́тѣхъ і҆ерⷵли́ма , и҆ не хо́щите и҆ꙁринꙋти бременъ въ домѣхъ ва́шихъ въ дн҃ь сꙋбо́тныи , и҆ всѧ́кого дѣ́ла не твори́те . ѻ҆ст҃ите дн҃ь сꙋбо́тныи , ꙗ҆́коже ꙁаповѣ́даⷯ ѿц҃емъ ва́шиⷨ , и҆ не ѹ҆слыша́ша , н҄и приклони́ша ѹ҆́хо свое , н҄о ѻ҆жести́ша вы́а своа да не ѹ҆слы́шатъ м҄ѧ , и҆ не прїе́млютъ накаꙁа́нїѧ . и҆ бꙋдеⷮ а҆ще ѹ҆слы́шите менѐ , рече г҃ь . да не въꙁносите бре́менъ по вра́тѣхъ гра́да сего̀ въ дн҃ь сꙋбоⷮныи . и҆ а́ще ѻ҆ст҃ите дн҃ь сꙋбо́тныи , да не сътвори́те во́нь всѧка́го дѣ́ла . внидⷮꙋ по вра́тѣхъ гра́да сего̀ , цр҃и и҆ нача́лницы сѣдѧщїи на прⷵтлѣ двд҃вѣ . и҆ въсходѧ́щи на колесѣхъ и҆ конеⷯ тїи и҆ нача́лницы иⷯ мꙋжи і҆ѹ́дины , и҆ ѻ҆битатели і҆ерⷵли́ма . и҆ ѻ҆бита́ютъ въ гра́дѣ се́мъ въ вѣки . и҆ прїидꙋтъ ѿ граⷣ і҆ѹ҆динъ ѻ҆́крⷵтъ і҆ерⷵли́ма , и҆ ѻ҆бита́етсѧ граⷣ сїи въ вѣки . и҆ прїидꙋтъ ѿ граⷣ і҆ѹ́динъ ѻ҆́крⷵтъ і҆ерⷵли́ма , и҆ ѿ ꙁемлѧ венїами́нѧ и҆ ѿ по́льнихъ и҆ ѿ го́рниⷯ и҆ ѿ ю́га , носѧ́щи всесоⷤженїѧ и҆ ꙁаколенїа , и҆ жер̾твꙋ и҆ ѳемїамъ , и҆ въꙁносѧтъ приноше́нїе въ до́мъ гн҃ь · А҆ще же не ѹ҆слы́шите мене , да ѻ҆ст҃ите дн҃ь сꙋбо́ты и҆ не но́сите времѧ , и҆ не вносите по вра́тⷯѣх і҆е̑рлⷵима въ дн҃ь сꙋбоⷮныи . ꙁажгꙋ ѻ҆гнеⷨ во вратеⷯ еⷢ‍҇ . и҆ пожреⷮ домы̀ і҆ерⷵлі́ма въ дн҃ь сꙋбоⷮныи , и҆ не ѹ҆гасѧⷮсѧ ·
Глⷡ‍҇а , и҃і · Сло́во и҆же бы́сть къ і҆еремїи ѿ г҃а рекꙋщи . въста́ни и҆ въꙁы́иди в до́м̾ скꙋделничїи , і҆ т҄ꙋ слы́шиши словеса̀ моа̀ . И҆ внидохъ въ до́мъ скꙋде́льничь , и҆ с҄е то́и творѧ́ше дѣ́ло на колесѣ . и҆ раꙁваленъ е҆сть сосꙋдъ е҆гоже то́и творѧ́ше ѿ гли́ны рꙋка́ми свои́ми . и҆ ѻ҆брати́всѧ сътвори с того̀ сосꙋдъ и҆́ныи ꙗ҆́ко ѹ҆гоⷣно въ ѻ́чїю е҆го да сътворитъ · И҆ бы́сть сло́во гн҃е къ мнѣ рекꙋщи . е҆да̀ л҄и ꙗ҆́ко скꙋде́л̾никъ т҄о и҆ не въꙁмогꙋ ва́мъ сътвори́ти до́ме і҆и̑л҃евъ рече г҃ь · Се̑ ꙗ҆́ко бе́рнїе въ рꙋ́кꙋ скꙋде́лничю . та́ко в҄ы доме і҆и̑л҃евъ , в рꙋкꙋ мою̀ . ѹ҆стремлено гл҃ю на ꙗ҆ꙁыки и҆ на црⷵтва . да и҆скореню и҆ раꙁорю и҆ расточю и҆̀ · А҆ще покаа́нїе съдѣ́ютъ лю́дїе ѿ лꙋкаⷡ‍҇ства свое̑го и҆же гл҃алъ е҆сть на́ нѧ , дѣ́ю і҆ аⷥ покаа́нїе на лꙋка́вства чт҄о помы́слиⷯ да сътворю е҆мꙋ , и҆ скоро гл҃ю ѻ҆ ꙗ҆ꙁы́кахъ и҆ црⷵтвахъ да соѕиждꙋ и҆ насаждꙋ ѧ҆̀ , а҆ще л҄и сътворѧⷮ лꙋка́во преⷣ ѻ҆чи́ма мои́ма . да не ѹ҆слы́шат̾ гла́са мое̑го , покаа́нїе дѣ́ю на бл҃го чт҄о гл҃алъ е҆смь да сътворю и҆мъ · нн҃ѣ б҄о рцы мꙋ́жꙋ і҆ѹ́динꙋ и҆ ѻ҆битателю і҆ерⷵли́ма рекꙋщи · Сїѧ рече г҃ь . с҄е а҆ꙁъ совѣща́ю на ва́съ лꙋка́во и҆ помышлю на ва́съ помышленїе . ѻ҆брати́тесѧ е҆ді́нъ ко́ждоⷤ‍ⷷ ѿ пꙋтѝ свое̑го ꙁла́го . і҆ и҆спра́вите пꙋти ва́ша и҆ мышленїѧ ва́ша . и҆же реко́шⷶ ѿчаѧ́хомсѧ , по помышле́нїихъ б҄о на́шихъ и҆демъ . и҆ е҆ді́нъ ко́ждо же строптив̾ство срⷣца свое̑го лꙋка́во да сътвори́мъ · Сего ради сїѧ рече г҃ь въпроси́те ꙗ҆ꙁы́коⷡ‍҇ , кт҄о слы́ша таковꙋ гроꙁꙋ и҆же сътвори ѕѣ́ло дв҃а і҆и̑л҃ева . е҆да̀ ѻ҆скꙋдѣ́етъ ѿ ка́мене по́льска снѣгъ лива́новъ , и҆л҄и и҆стръгнꙋти могꙋтъ воды̀ кипѧ́щи и҆ стꙋде́ны и҆ꙁлїѧ́ющи . и҆же ꙁабвены е҆сть мнѣ лю́ди мои сꙋе́тво жрꙋще и҆ попира́юще на пꙋтехъ свои̑хъ . и҆ на сте́ѕѧхъ вѣка да въсходѧ́тъ по ни́хъ пꙋтѝ нетре́нѣмъ  , да бꙋ́детъ ꙁемлѧ̀ и҆хъ въ ꙁапꙋстѣнїе и҆ въ ꙁвиѕда́нїе вѣ́чное · Всѧ́къ и҆же пре́идеⷮ по не́и почюди́тсѧ , и҆ покива́етъ главо́ю свое́ю . ꙗ҆́҆́ко вѣтръ горющїи расторгнꙋ и҆хъ преⷣ врагы̀ . хребетъ а҆ не лице покажꙋ и҆мъ въ дн҃ь поги́бели и҆хъ · И҆ реко́ша прїидѣте помы́слимъ на і҆еремїю совѣтъ , н҄и б҄о и҆ꙁги́нетъ ꙁако́нъ ѿ сщ҃е́нника н҄и совѣтъ ѿ премꙋ́драго . н҄и сло́во ѿ проро́ка прїидѣте и҆ пораꙁи́мъ е҆го ꙗ҆́ꙁы́комъ , и҆ не воньмѣмъ въ всѣхъ словесѣхъ е҆го · Во́ньми г҃и къ мнѣ и҆ слы́ши гла́съ сꙋпоста́тъ мои̑хъ . е҆да въꙁдае́т ли сѧ ꙁа бл҃го ѕл҄о иже и҆скопа́ша ро́въ дш҃и моеи  , помѧни́сѧ и҆же стоѧ́хъ преⷣ тобо́ю да въꙁгл҃ю ꙁа ни́хъ бл҃гаѧ , да ѻ҆брѧщꙋ гнѣвъ твои ѿ нихъ . сего ра́ди да́и сн҃ове иⷯ въ гла́дъ , і҆ и҆ꙁведѝ и҆хъ в рꙋкꙋ мечю̀ да бꙋдꙋтъ же́ны и҆хъ беꙁча́дны и҆ вдо́вы , и҆ мꙋжи и҆хъ ѹ҆бїютсѧ сме́ртїю , ю́ноша и҆хъ и҆ско́лютсѧ мечеⷨ на ра́ти , да слышитсѧ во́пль ѿ домо́въ и҆хъ · И҆ и҆ꙁведе́ши на нихъ раꙁбо́иника ѹ҆стремле́но , и҆же и҆скопа́ша мн҄ѣ ровъ да и҆мꙋтъ м҄ѧ , и҆ сѣти съкры́ша нога́мъ мои̑мъ · Ты́ же г҃и вѣси вс҄ѧ совѣты и҆хъ на́ мѧ въ смр҃ть , не и҆сцѣли́ши беꙁако́нїе и҆хъ ѿ лица̀ твое̑го и҆ грѣхъ и҆хъ да не иꙁгла́дитсѧ , да бꙋдꙋтъ раꙁъдрꙋше́ни преⷣ тобо́ю . и҆ въ времѧ ꙗ҆́рости твоеѧ съблюдѝ и҆хъ ·
Глⷡ‍҇а , ѳ҃і · Сїѧ рече г҃ь и҆дѝ и҆ воꙁмѝ сосⷣꙋ скꙋде́лничь ж̾же́н̾ , ѿ ста́реⷰ‍҇ людїи и҆ ѿ ста́рецъ сщ҃енниⷦ‍҇ · і҆ и҆дѝ въ ѹ҆до́лъ сн҃въ е҆н̾но́ниⷯ . и҆же е҆сть блиꙁь въсхо́да вра́тъ скꙋде́лничихъ . и҆ проповѣдае̑ши т҄ꙋ словеса̀ и҆же а҆ꙁъ гл҃ю к тебѣ . и҆ речеши , ѹ҆слы́шите сло́во гн҃е цр҃и і҆ѹ́дины , и҆ ѻ҆бита́тели і҆ерⷵлимⷶ  . сїѧ рече г҃ь си́лъ б҃ъ і҆и̑л҃евъ . се а҆ꙁъ наведꙋ ѻ҆ꙁлобле́нїе на мѣсто сїе . тако да всѧ́къ и҆же ѹ҆слы́шитъ т҄о , ꙁвꙋча́тъ ѹ҆ши е҆го того ради и҆же ѻ҆ста́виша м҄ѧ и҆ чю́же , сътвори́ша мѣсто с҄е . и҆ пожро́ша на не́мъ богоⷨ чюжиⷨ , и҆хже не вѣдѣша тїи и҆ ѿц҃ы и҆хъ . и҆ цр҃їе і҆ѹ́дины , і҆ и҆спо́лниша мѣсто сїе кро́ве непови́нныхъ . и҆ съꙁда́ша вы́шнѧѧ ваа̑лимꙋ на согорѣнїе сн҃овъ своиⷯ ѻ҆гнем̾ , въ всесъж̾же́нїе ваа̑лимꙋ и҆же не ꙁаповѣдахъ . ни гл҃алъ е҆смь ни вꙁы́иде на срⷣце мое . Сего ради с҄е дн҃їе грѧдꙋтъ рече г҃ь . и҆ не въꙁове́тсѧ ктомꙋ̀ мѣсто сїе тофе́ѳъ и҆ ѹ҆долъ сн҃овъ е҆нонихъ . н҄о ѹ҆долъ ꙁакла́нїѧ . и҆ раꙁточю̀ совѣтъ і҆ѹ́дѣ , і҆ и҆ерⷵлимꙋ в мѣстѣ се́мъ . и҆ превращꙋ иⷯ мече́мъ предъ врагѝ иⷯ , и҆ в рꙋкꙋ и́щꙋщиⷯ дш҃ъ иⷯ · и҆ да́мъ пло́ти и҆хъ ꙗ҆́дь пти́цамъ нбⷵнымъ , и҆ ꙁвѣремъ ꙁе́мныⷨ . и҆ поста́влю граⷣ сїи въ ѹ́жасъ и҆ въ ꙁвиꙁда́нїе · всѧ́къ и҆же мимои̑детъ по немъ почюдиⷮсѧ , и҆ поꙁви́ждетъ по все́и ра́нѣ е҆го . и҆ напита́ю и҆хъ пло́тїю сн҃овъ и҆хъ и҆ плотїю дще́рїи и҆хъ , и҆ еді́нъ ко́ждо пло́ти дрꙋга свое̑го снѣсть въ ѻ҆бъстоѧ́нїи и҆ въ тѣснотѣ , в не́иже ꙁапрꙋтъ иⷯ вра́ѕи и҆хъ , и҆же и́щꙋтъ дш҃а и҆хъ · И҆ съкрꙋши́ши сосꙋдъ преⷣ ѻ҆чи́ма мꙋжїи и҆же и҆дꙋтъ с тобо́ю . и҆ рече́ши к ни́мъ , сїѧ реⷱ‍҇ г҃ь си́лъ · Та́ко съкрꙋшꙋ лю́ди сїѧ и҆ гра́дъ сїи , ꙗ҆́ко съкрꙋшитсѧ сосꙋдъ скꙋде́лныи , и҆же не мо́жетъ ктомꙋ въста́витисѧ . и҆ в тофе́ѳъ погребꙋтсѧ того ради и҆же не бꙋдетъ и҆́ного мѣста на погребе́нїе . та́ко сътворю̀ мѣстꙋ семꙋ рече г҃ь , и҆ ѻ҆бита́телемъ е҆го да поста́влю гра́дъ тои ꙗ҆́ко тофе́ѳ̾ и҆ бꙋдꙋтъ домы̀ і҆ерⷵлима и҆ домы̀ цр҃їи і҆ѹ́диныхъ . ꙗ҆́ко мѣсто тофеѳъ нечи́сто , всѣ домы̀ въ и҆хже кро́вѣхъ жро́ша всѣмъ во́емъ нбⷵным̾ и҆ приноша́хꙋ въꙁлїѧ́нїѧ бого́мъ чюжи́мъ · Прїиде же і҆еремїѧ ѿ тофе́ѳ , и҆же посла̀ е҆го г҃ь къ прⷪ‍҇рчествова́нїю , и҆ ста̀ въ дворѣ до́мꙋ гн҃ѧ , и҆ рече къ всѣмъ лю́демъ . сїѧ рече г҃ь си́лъ б҃ъ і҆и̑л҃евъ · Сѐ а҆ꙁъ наведꙋ на граⷣ се́и , и҆ на всѧ̀ гра́ды е҆го всѧ̀ ѕла́ѧ , и҆же гл҃алъ е҆смь на́нь . ꙗ҆ко ѻ҆жести́ша вы́ѧ своѧ да не слы́шатъ слове́съ мои̑хъ ·
Глⷡ‍҇а , к҃ · И ѹ҆слы́ша фас̾сꙋръ сн҃ъ еⷨмеⷬ‍҇ сщ҃енник̾ , и҆же поста́вленъ бѣ нача́лникъ в домꙋ̀ гн҃и , і҆еремїю прⷪ‍҇рчествꙋ́юща словеса̀ сїѧ . и҆ ѹ҆да́ри фас̾сꙋр̾ і҆еремїю пррⷪ‍҇ка , и҆ поста́ви е҆го въ кладꙋ и҆же бѣ въ вра́тѣхъ венїами́нихъ вы́шнихъ в̾ домꙋ гн҃ѧ . е҆гда́ же в ꙁⷶѹ́трїи дн҃ь бысть , и҆ꙁве́де фассⷬ‍҇ꙋ і҆еремїю ѿ кла́ды . и҆ речѐ к немꙋ і҆еремїѧ , не фас̾сꙋръ въꙁва́ г҃ь и́мѧ твое , н҄о стра́хъ ѿвсю́дꙋ . и҆же сїѧ рече г҃ь , сѐ а҆ꙁъ да́мъ т҄ѧ въ страⷯ и҆ всѝ дрꙋꙁи твоѝ . и҆ раꙁрⷣꙋша́тсѧ мечемъ вра́гъ свои̑хъ , и҆ ѻ́чи твоѝ ѹ҆ꙁрѧтъ . и҆ всю̀ і҆ѹ҆де́ю даⷨ в рꙋќꙋ цр҃ѧ вавѷлон̾ска , и҆ преведе́тъ и҆хъ въ вавѷло́н̾ , и҆ побїетъ и҆хъ мечеⷨ . и҆ дамъ все и҆мѣнїе гра́да сего , и҆ веⷵ трꙋдъ е҆го . всю́ же цѣнꙋ̀ е҆го , и҆ всѧ̀ скровища црⷵтва і҆ѹ́дина даⷨ в рꙋкꙋ враго́мъ и҆хъ . и҆ расхитѧ́тъ и҆хъ и҆ во́ꙁмꙋтъ и҆ ведꙋтъ въ вавѷлонъ · Ты́ же фассꙋръ , и҆ всѣ ѻ҆бита́тели до́мꙋ твое̑го и҆дете въ плѣне́нїе , и҆ въ вавѷлоⷩ‍҇ прїидеши , и҆ та́мо ѹ́мреши , та́мо же и҆ погребе́шисѧ ты̀ и҆ всѝ дрꙋꙁи твоѝ , и҆мже пррⷪ‍҇чествовалъ е҆си лжꙋ̀ · И҆ꙁве́лъ м҄ѧ е҆си г҃и , и҆ прельще́нъ е҆смь крѣплѣ́иши мене бы́лъ е҆си и҆ въꙁмо́глъ е҆си . сътворе́нъ е҆смь в̾ посмѣхъ весь дн҃ь , вси порꙋга́ютсѧ мн҄ѣ , и҆же прежде ѹ҆жѐ гл҃ю въꙁъглашаю̑ще беꙁако́нїе и҆ па́кости въꙁглаша́ю . и҆ быⷵ мн҄ѣ сло́во гн҃е в̾ поноше́нїе , и҆ в посмⷯѣ весь дн҃ь  . и҆ рекохъ не въспомѧнꙋ е҆го ниже гл҃ю ктомꙋ во и҆мѧ е҆го · И҆ быⷵ въ срⷣцы мое̑мъ ꙗ҆́ко ѻ́гнь горѧ́щъ , ꙁатворенъ же в̾ костехъ мои̑хъ и҆ ѻ҆скꙋдѣхъ носи́ти не тръпѧ́щи , слы́шахъ бо досади́тельства мно́гимъ и҆ стра́хъ ѻ́крⷵтъ , погони́те и҆ пого́ниⷨ е҆го ѿ всѣхъ мꙋжїи і҆ и҆же бѣхꙋ ми́рнїи моѝ . и҆ съхранѧющи странꙋ̀ мою , а҆ще ка́ко прельсти́тсѧ и҆ премо́жемъ нань , и҆ послѣдꙋ́емъ мще́нїю ѿ него . г҃ь же со мно́ю е҆сть , ꙗ҆́ко брани́тель крѣпкїи · Сего ра́ди гонѧ́щеи м҄ѧ падꙋтъ , и҆ не́мощни бꙋдⷮꙋ и постыдѧⷮсѧ ѕѣло , ꙗ҆́ко не раꙁꙋмѣшⷶ поноше́нїа вѣчнаго , и҆же никогда̀ и҆ꙁ̾гла́дитсѧ · И҆ ты̀ г҃и си́лъ , и҆скꙋси́тель пра́веднаго , и҆же и҆ вѣдаеши ѹ҆тро́бы и҆ срⷣце . молю ти сѧ да ви́ждꙋ мще́нїе твое на нихъ · тебѣ б҄о ѿкры́хъ прю мою · По́ите г҃ꙋ хвалите г҃а , и҆же и҆ꙁба́ви дш҃ꙋ ѹ҆бо́гаго ѿ рꙋкъ лꙋкавыхъ · Проклѧтъ дн҃ь во́ньже родиⷯсѧ , дн҃ь воньже породи м҄ѧ мт҃и моѧ , да не бꙋдетъ блⷵвенъ · проклѧ́тъ мꙋжъ , и҆же въꙁвѣсти ѿц҃ꙋ мое̑мꙋ , рекꙋщи . родисѧ тебѣ ѻ҆́трокъ мꙋжескъ , и҆ ꙗ҆́ко радостїю въꙁвесели е҆го . да бꙋдетъ чл҃къ то́и ꙗ҆́ко сꙋть гра́ди ꙗ҆же превратиⷧ‍҇ г҃ь  , и҆ не раска́ѧсѧ . да слы́шиⷮ вопль ꙁаѹ́тра , и҆ рыданїе въ времѧ полꙋден̾ное , и҆же мене не ѹ҆биⷧ‍҇ ѿ ма́тери с҄и . да бы́сть мн҄ѣ мт҃и моа гро́бъ  , и҆ чре́сла е҆ѧ̀ ꙁача́тїе вѣчное . въскꙋю ѿ ма́тери с҄и и҆ꙁше́лъ е҆смь , да вижⷣꙋ трꙋдъ и҆ болѣꙁни , и҆ растлѧⷮсѧ въ постыдѣнїе дн҃и моѝ ·
Глⷡ‍҇а , к҃а · Сло́во и҆же бы́сть ѿ г҃а къ і҆еремїи . когда̀ посла̀ к немꙋ цр҃ь седекїа , фас̾сꙋра сн҃а гоⷧ‍҇кїа , и҆ софо́нїа сн҃а манасїа сщ҃е́нника рекꙋщ́и · Въспроси ꙁа на г҃а , и҆же навходоно́соръ цр҃ь вавѷло́ньскїи ѻ҆полчи́сѧ на наⷵ . а҆ще ѹ҆бо сътвори́тъ г҃ь с на́ми по всѣмъ чюдесеⷨ свои̑мъ , да ѿи́детъ ѿ наⷵ · И҆ рече і҆еремїѧ к ни́мъ . та́ко рцѣте седекїи  , сїѧ рече г҃ь б҃ъ і҆и̑л҃евъ · Се̑ аⷥ ѻ҆бращꙋ сосꙋды браⷩ‍҇ныѧ , и҆же сꙋть въ рꙋка́хъ ва́шиⷯ , и҆́҆́миже в҄ы ѻ҆полча́етесѧ на цр҃ѧ вавѷло́ньска и҆ и҆ халде́иска , и҆же ѻ҆б̾стоѧ́тъ ва́съ ѻ҆́крⷵтъ стѣ́нъ . и҆ съберꙋ т҄а по́средѣ гра́да сего̀ , и҆ поборю а҆́ꙁъ ваⷵ въ рꙋкꙋ простертꙋ , и҆ в̾ мы́шцꙋ крѣпкꙋ , и҆ въ ꙗ҆́рости и҆ въ гнѣвѣ вели́цѣ . и҆ побїю ѻ҆бита́тели гра́да сего , чл҃комъ и҆ ꙁвѣремъ гꙋби́тельство вели́ко да мрꙋтъ · И҆ посе́мъ рече г҃ь , да́мъ седекїа цр҃ѧ і҆ѹ́дина и҆ рабы̀ е҆го и҆ лю́ди е҆го і҆ иже ѻ҆ста́влени сꙋть въ гра́дѣ семъ ѿ гꙋби́тельства и҆ меча и҆ гла́доⷨ в̾ рꙋ́кꙋ навходоносо́рꙋ цр҃ю вавѷ̏лоⷩ‍҇скꙋ , и҆ в рꙋкꙋ врагомъ иⷯ , и҆ в рꙋ́кꙋ и҆́щꙋщиⷯ дш҃а иⷯ , и҆ побїеⷮ и҆хъ ѻ҆́стрїем̾ меча̀ , и҆ не ѹ҆́кло́нитсѧ  , ни́же простиⷮ ни́же ѹ҆млрⷵдитъсѧ  . и҆ къ лю́демъ си́мъ речеши · Сїѧ рече г҃ь б҃ъ , с҄е а҆́ꙁъ даю̀ преⷣ ва́ми пꙋть живоⷮныи и҆ пꙋть смр҃тныи . и҆же ѻ҆бита́етъ во гра́дѣ семъ ѹ҆́мретъ мечемъ и҆ гла́домъ и҆ гꙋби́тельствомъ . и҆же и҆сходѧ́щь бꙋ́детъ и҆ прибѣжи́тъ къ халдѣ́ѻм̾ и҆же ѻ҆б̾стоѧ́тъ ва́съ , жи́въ бꙋдеⷮ . и҆ бꙋдетъ е҆мꙋ дш҃а е҆го ꙗ҆́ко плѣнъ  . поста́вихъ б҄о лице моѐ на граⷣ сїи и҆ въ ꙁло̀ и҆ не въ бл҃го , рече г҃ь . въ рꙋ́кꙋ цр҃ѧ вавѷло́ньска да́стьсѧ , и҆ съж̾жеⷮ е҆го ѻ҆гнемъ , и҆ до́мъ цр҃ѧ і҆ѹ́дина · Слы́шите сло́во гн҃е до́ме двⷣвъ . реⷱ‍҇ г҃ь , сꙋди́те ꙁаѹ҆́тра сꙋдъ , і҆ иꙁба́вите си́лою ѹ҆гнетена ѿ рꙋ́кꙋ клеве́щꙋщаго  . не ѹ҆бо и҆ꙁы́детъ ꙗ҆́рости мое́а ꙗ҆́ко ѻ҆́гнь и҆ съж̾жетсѧ , и҆ не бꙋдеⷮ и҆же пога́сиⷮ , ради лꙋка́выхъ мыш̾ленїи ва́шихъ . с҄е а҆́ꙁъ к тебѣ ѻ҆бита́ющꙋ въ крѣпцѣ и҆ по́лнѣ ѹ҆долїи , рече г҃ь . и҆же гл҃ете кт҄о побїет̾ наⷵ , и҆ кт҄о вни́детъ въ домы̀ на́ша . и҆ посѣщꙋ на ва́съ по́ плоти мышленїи ва́шим̾ , рече г҃ь . и҆ въж̾гꙋ ѻ҆́гнь в лѣсѣ е҆го , и҆ пожретъ вс҄ѧ ѻ҆́крⷵтъ е҆го · Глва , к҃в · Сїѧ рече г҃ь . вни́ди въ до́м̾ цр҃ѧ і҆ѹ́дина , и҆ гл҃еши тамо сло́во т҄о , и҆ речеши . слы́ши сло́во гн҃е цр҃ю і҆ѹ́дин̾ , и҆же сѣди́ши на прⷵтолѣ двд҃вѣ т҄ы и҆ рабѝ твоѝ и҆ лю́ди твоѧ входѧ́щеи по две́рехъ сиⷯ · Сїѧ реⷱ‍҇ г҃ь , твори́те сⷣꙋ и҆ правдꙋ , і҆ и҆ꙁба́вите си́лою ѹ҆гнетена ѿ рꙋкꙋ клевеⷮника  . и҆ пришелца и҆ си́ра и҆ вдови́цꙋ не хощите ѻ҆скорби́ти , н҄и ѹ҆гнетите беꙁакоⷩ‍҇но и҆ кро́вь непови́ннꙋ не и҆ꙁлїете на мѣстѣ то́мъ · А҆ще б҄о творѧ́ще сътворите сло́во т҄о , вни́дꙋтъ по вра́тѣхъ до́мꙋ сего̀ цр҃и сѣдѧ́щїи ѿ ро́дⷶ двⷣва на прⷵтлѣ е҆го . и҆ сѣда́юще на колесни́ца и҆ на конѧ̀ , тїи и҆ рабѝ и҆ лю́ди и҆хъ · И҆же а҆ще не ѹ҆слы́шите словеⷵ сих̾ , самъ въ себѣ ꙁаклѧⷯсѧ рече г҃ь . и҆же в̾ пꙋсты́ню бꙋдетъ до́мъ сїи · И҆же сїа рече г҃ь , на доⷨ цр҃ѧ і҆ѹ́дина . галаа́дъ т҄ы мнѣ глава лива́ньскаѧ а҆ще не поста́влю тебѐ в̾ пꙋсты́ню , въ гра́ды не ѻ҆бита́нны , и҆ ѻ҆сщ҃ꙋ на тѧ ѹ҆бива́юща мꙋ́жа и҆ ѻ҆рꙋжїе е҆го . и҆ посѣкⷮꙋ и҆ꙁ̾бра́нныѧ ке́дры твоѧ̀ , и҆ връгꙋтъ на ѻ҆́гнь . и҆ преи̑дꙋтъ ꙗ҆ꙁы́цы мно́ѕи по гра́дꙋ семꙋ̀ . и҆ речеⷮ е҆ді́нъ ко́ждо и҆с̾кренемꙋ свое̑мꙋ , въскꙋ́ю сътвори г҃ь та́ко гра́дꙋ семꙋ вели́комꙋ . и҆ ѿвѣща́ютъ . сего ради и҆же ѻ҆ста́́виша ꙁавѣтъ г҃а б҃а свое̑го , и҆ поклони́шасѧ бо́гомъ чюжⷣимъ и҆ послꙋжи́ша и҆мъ . не пла́чите мр҃тваго ни жа́лите на́нь пла́чемъ · пла́чите е҆го и҆же ѿидетъ , и҆же не въꙁ̾врати́тсѧ ктомꙋ̀ , н҄и ѹ҆ви́диⷮ ꙁемлѧ̀ рожде́нїѧ свое̑го · И҆же сїѧ рече г҃ь къ селꙋмъ сн҃ꙋ і҆ѻ҆сїинꙋ цр҃ю і҆ѹ́динꙋ , и҆же црⷵтвова ꙁа і҆ѻ҆сїю ѿц҃а свое̑го . і҆же и҆ꙁшеⷧ‍҇ е҆сть ѿ мѣста сего̀ , не въꙁ̾вратиⷮсѧ ктомꙋ̀ н҄о в мѣсто т҄о на́ньже преведо́хъ е҆го та́мо ѹ҆́мреⷮ , и҆ ꙁемлю сїю не ѹ́ꙁритъ ктомꙋ̀ · Го́ре и҆же съѕида́етъ до́мъ сво́и въ непра́вдѣ , и҆ го́рницы своѝ не въ сꙋ́дъ . дрꙋ́га свое̑го погнететъ сꙋе́тно , и ꙁⷨды не въꙁда́сть е҆мꙋ . и҆же рече съѕиждꙋ себѣ до́мъ простра́ненъ , и҆ го́рницы широ́ки , и҆же ѻ҆тво́ритъ себѣ ѻ҆кна̀ . и҆ сътвори сво́ды кедровы , пи́шетъ же черв̾цемъ · е҆да̀ л҄и црⷵтвꙋе́ши ꙗ҆́ко подоби́шиⷵ ке́дрꙋ . ѿц҃ъ твои не ꙗ҆де л҄и и҆ не пи́т̾ , и҆ твори сꙋдъ и҆ пра́вдꙋ , тогда̀ е҆гда̀ бл҃го бѣ е҆мꙋ . сꙋдилъ прю̀ ѹ҆бо́гаго , и҆ требꙋ́ющаⷢ‍҇ въ бл҃го своѐ , не сего л҄и раⷣ‍ꙵ и҆же поꙁна м҄ѧ , рече г҃ь . твои́ же ѻ҆́чи и҆ срⷣце къ скꙋпости и҆ къ кро́ви не повин̾нѣи и҆ꙁлїѧ́нїю  , и҆ къ ѻ҆клевета́нїю , и҆ къ тече́нїю лꙋка́вым̾ дѣлоⷨ · Сего ради сїѧ реⷱ‍҇ г҃ь , къ і҆ѻа̑кимꙋ сн҃ꙋ і҆ѻ҆сїинꙋ цр҃ю і҆ѹ́динꙋ . не пла́чютъ е҆го , го́ре бра́те , и҆ го́ре се́стро . не въспоюⷮ е҆мꙋ , го́ре господи́не , и҆ го́ре нарочи́те . погребе́нїемъ ѻ҆́слимъ погребе́тсѧ , смра́денъ і҆ и҆ꙁверженъ вн҄ѣ вра́тъ і҆ерⷵли́ма · Въꙁы́иди на ливаⷩ‍҇ и҆ въꙁопїи , і҆ въ васанъ дажⷣь глаⷵ тво́и . въꙁопїи къ приходѧ́щиⷨ , и҆же сътрени сꙋть вс҄и любовнїи твоѝ . гл҃алъ е҆смь к тебѣ въ ѹ҆множенїи твоеⷨ , реклъ е҆си не ѹ҆слы́шꙋ . с҄е е҆сть пꙋть твои ѿ ю́ности твое́ѧ , и҆же не послꙋша гла́са мое̑го · Вс҄и па́стыри твоѝ пасꙋтъ вѣтръ , и҆ любо́внїи твоѝ въ плѣненїе по́идꙋтъ . и҆ тогда̀ посты́дишисѧ и҆ посрами́шисѧ ѿ всѧ́каго лꙋка́въства твое̑го . и҆же сѧ́деши въ ливанѣх , и҆ ѹ҆гнѣꙁдишисѧ въ ке́дрѣхъ . ка́ко постенал̾ е҆си и҆же е҆гда̀ прїидо́ша тебѣ бо́лѣꙁни , ꙗ҆́ко бо́лѣꙁни родѧ́щїѧ . живꙋ а҆ꙁъ рече г҃ь . и҆же аще бꙋдеⷮ и҆е̑хо́нїа сн҃ъ і҆ѻ҆а̑кима цр҃ѧ і҆ѹ́дина , прьстеⷩ‍҇ въ рꙋкꙋ деснꙋ́ю мою̀ , ѿто́лѣ и҆стоⷬ‍҇гнꙋ е҆го . и҆ даⷨ тебе въ рꙋкꙋ и҆́щꙋщиⷨ дш҃ꙋ твою̀ , и҆ въ рꙋкꙋ и҆́хже т҄ы бои́шисѧ лица̀  . и҆ въ рꙋ́кꙋ нав̾ходоносора цр҃ѧ вавѷло́ньска , и҆ въ рꙋкꙋ хаⷧ‍҇деѻⷨ . и послю т҄ѧ и҆ мт҃рь твою̀ и҆же роди т҄ѧ въ ꙁе́млю чю́ждꙋ , в не́иже рожⷣе нѣсте , тꙋ же ѹ҆́мрете . и҆ в̾ ꙁемлю̀ в нюже тїи въꙁвⷣижютъ дш҃ꙋ свою̀ да воⷥвратѧⷮсѧ т҄ꙋ , и҆ не ѻ҆братѧⷮсѧ · е҆да̀ сосꙋдъ скꙋдел̾ничь и҆ съкрꙋшенъ мꙋжъ се́и е҆хо́нїѧ . е҆да̀ сосꙋдъ беⷥ всѧ́кого хотѣнїѧ . въскꙋю ѿрине́ни сꙋть то́и и҆ сѣмѧ е҆го , и҆ повержени сꙋть въ ꙁемлю е҆ꙗ҆́же не ви́дѣша . ꙁе́мле ꙁе́мле , ꙁе́мле слы́ши словеса̀ гн҃ѧ · Сїѧ рече г҃ь , напиши мꙋж́а сего̀ неплоⷣна мꙋжа , и҆же во́ дн҃ехъ свои̑хъ не преспѣва́етъ . ни б҄о бꙋдеⷮ ѿ сѣмени е҆го мꙋж̾ и҆же сѧ́деⷮ на прⷵтлѣ двд҃вѣ , и҆ влаⷵ и҆́мыи ктомꙋ̀ въ і҆ѹ́дѣ ·
Глⷡ‍҇а , к҃г · Горе пасты́ремъ и҆же растача́ютъ и҆ растерꙁа́юⷮ ста́да паствы мое̑ѧ , рече г҃ь . сего ради сїѧ рече г҃ь б҃ъ і҆и̑л҃евъ къ пасты́рем̾ , и҆же пасꙋть лю́ди моа . в҄ы расточи́ли е҆стѐ ста́до мое , и҆ поверго́сте е҆̀҆̀ , и҆ не посѣти́сте е҆го . с҄е а҆ꙁъ посѣщꙋ на ваⷵ лꙋкав̾ство мышле́нїи ва́шиⷯ , рече г҃ь . и҆ а́ꙁъ съберꙋ ѻ҆стан̾ки ста́да мое̑го ѿ всѣ́хъ ꙁемль , в нѧ́же и҆ꙁверго́хъ иⷯ та́мо . и҆ ѻ҆брѧщꙋ иⷯ к̾ селе́нїемъ и҆хъ , и҆ воⷥрастⷮꙋ и҆ ѹ҆множатсѧ . и҆ въꙁдвигнꙋ наⷣ ни́ми пасты́рѧ и҆ ѹ҆пасꙋтъ и҆хъ . не ѹ҆боѧ́тсѧ ктомꙋ̀ и҆ не ѹ҆жаснⷮꙋсѧ , и҆ ни е҆ді́нъ и҆щеⷮсѧ ѿ числа , рече г҃ь · Се дн҃їе грѧдꙋтъ рече г҃ь . и҆ въꙁⷣви́гнꙋ двд҃ꙋ сѣ́мѧ пра́веⷣно , и҆ црⷵтвꙋет̾ цр҃ь , и҆ премꙋ́дръ бꙋ́дет̾ , и҆ сътво́риⷮ сꙋдъ и҆ пра́вдꙋ на ꙁемлѝ . въ дн҃ехъ тⷯѣ сп҃сетсѧ і҆ѹ́да , і҆и̑л҃ь пребꙋдетъ в наде́жди . и҆ с҄е е҆сть и҆мѧ и҆же воⷥꙁовⷮꙋ е҆го г҃ь пра́веденъ нашъ · Сего ради с҄е дн҃їе прїидꙋтъ рече г҃ь , и҆ не рекꙋт̾ ктомꙋ живет̾ г҃ь , и҆же и҆ꙁве́лъ сн҃ы і҆и̑л҃евы ѿ ꙁемлѧ̀ е҆гѷпет̾ски . н҄о живе́тъ г҃ь и҆же и҆ꙁведѐ и҆ преве́лъ сѣмѧ до́мꙋ і҆и̑л҃ева ѿ ꙁеⷨлѧ̀ сѣвер̾ски , и҆ ѿ всⷯѣ ꙁе́мль в нѧ́же и҆ꙁверго́хъ и҆хъ та́мо ѻ҆бита́ютъ в̾ ꙁемлѝ свое́и · Къ проро́комъ , сътре́но е҆сть срⷣце мое въ мнѣ , и҆ потрепета́ша всѧ ко́сти моа . бы́хъ ꙗ҆́ко мꙋж́ъ пїѧ́н̾ , и҆ ꙗ҆́ко чл҃къ е҆гоже ѻ҆долѣ вино̀ , ѿ лица̀ гн҃ѧ , и҆ ѿ лица̀ сло́въ ст҃ыхъ е҆го . иже блꙋжⷣенїеⷨ испоⷧ‍҇нена е҆сть ꙁемлѧ̀ . и҆ ѿ лица̀ проклѧ́тїѧ пла́касѧ ꙁемлѧ̀ , и҆с̾ше́на быⷵ по́лнаѧ пꙋсты́ни . бы́сть тече́нїе и҆хъ лꙋка́во , и҆ крѣ́пости и҆хъ не съгла́сны . пррⷪ‍҇къ же и҆ сщ҃ен̾никъ с̾кврънены сꙋть . и҆ в домꙋ̀ мое̑мъ ѻ҆брѣтоⷯ лꙋка́въство иⷯ , рече г҃ь . того ради пꙋть и҆хъ бꙋ́детъ ꙗ҆́ко по́лꙁокъ въ тмаⷯ , пот̾кнꙋт̾ бо сѧ и҆ раꙁⷣрꙋшаⷮсѧ в не́мъ . принесꙋ б҄о на ни́хъ ѕла́ѧ лѣто посѣще́нїа и҆хъ , рече г҃ь . и въ пррⷪ‍҇цехъ самарїи видѣхъ бꙋ́иство , и҆ пррⷪ‍҇чествова́хꙋ въ ваали́ма , и҆ прелща́хꙋ лю́ди моѧ̀ і҆и̑л҃ѧ . и҆ въ пррⷪ‍҇цѣх̾ і҆ерⷵлима ви́дѣхъ подо́бїе блꙋдѧщихъ и҆ пꙋть лжи́въ . и҆ съкрѣпи́ша рꙋки стропти́вымъ , да не ѻ҆брати́тсѧ е҆ді́нъ ко́ждо ѿ лꙋка́въства свое̑го . и҆ бы́ша мн҄ѣ вс҄и содо́млѧне , и҆ ѻ҆бита́тели е҆го ꙗ҆́ко гомо́рѧне · Сего раⷣ‍ꙵ та́ко рече г҃ь си́лъ къ пррⷪ‍҇комъ . с҄е а҆ꙁъ напита́ю иⷯ пелыне́мъ , и҆ напою и҆хъ же́лчїю . ѿ пррⷪ‍҇ковъ б҄о і҆ерⷵлима и҆ꙁошло е҆сть скверненїе на всю ꙁе́млю · Сїѧ реⷱ‍҇ г҃ь си́лъ , не хо́щите послꙋшати слове́съ пррⷪ‍҇къ , иже пррⷪ‍҇чествꙋ́ютъ ваⷨ и҆ прельща́ютъ ва́съ . видѣ́нїе срⷣца свое̑го гл҃ютъ , не ѿ ѹ҆́стъ гн҃ихъ . рекꙋтъ симъ и҆же хꙋлѧтъ м҄ѧ , гл҃аⷧ‍҇ е҆сть г҃ь , ми́ръ бꙋдетъ вамъ . и҆ всⷨѣ и҆же хо́дѧтъ въ строптив̾ствѣ срⷣца свое̑го реко́ша не прїидеⷮ на наⷵ лꙋка́во . кт҄о бо бы́сть в̾ совѣтѣ гн҃и , и҆ ви́дѣ и҆ слы́ша словеса̀ е҆го , кт҄о помы́сли сло́во того и҆ слы́ша · Се ви́хръ ꙗ҆́рости гн҃ѧ и҆ꙁы́идеⷮ , и҆ бꙋ́рѧ растор̾гающаа на главꙋ̀ нечести́выхъ прїидетъ . не въꙁ̾врати́тсѧ ꙗ҆́рость гн҃ѧ да́же доко́лѣ сътво́ритъ  , и҆ да́же доко́лѣ съверши́тъ помышле́нїе срⷣца свое̑го · въ послⷣѣнѧѧ дн҃и съраꙁꙋмѣ́сте совⷮѣ е҆го . не послаⷯ пррⷪ‍҇ки , а҆ ѻ҆ни теча́хꙋ . не гл҃ах̾ к ниⷨ , и҆ тїи пррⷪ‍҇чествовахꙋ . а҆ще бы ста́ли въ совѣтѣ мое̑мъ , и҆ въꙁвѣсти́ли словеса̀ моѧ̀ лю́демъ моиⷨ . ѿврати́лъ быⷯ ѹ҆бо ѧ҆̀ ѿ пꙋтѝ иⷯ ꙁла́го , и҆ ѿ помышле́нїи и҆хъ стропти́выⷯ · Є҆да̀ мни́ши ꙗ҆́ко то́чїю ѿ блиⷥка б҃ъ а҆ꙁъ е҆смь рече г҃ь , а҆ не б҃ъ ѿдале́ча . а҆ще ѹ҆таи́тсѧ мꙋж́ъ въ съкрове́ныⷯ , а҆ а́ꙁъ не ѹ҆ꙁрю е҆го , рече г҃ь . е҆да̀ нб҃о и҆ ꙁе́млю не а҆ꙁъ наполнѧ́ю рече г҃ь . слы́шахъ и҆же реко́ша пррⷪ‍҇цы пррⷪ‍҇чествꙋ́юще въ и҆мѧ мое лжꙋ̀ , и рекꙋще . ви́дѣхъ сонъ видѣхъ сонъ . доколѣ т҄о е҆сть въ срⷣцы пррⷪ‍҇ковъ прорица́ющихъ лжꙋ̀ , и҆ пррⷪ‍҇чествꙋ́ющихъ лще́нїемъ срⷣца свое̑го , чт҄о хотѧ́ще твори́ти , да ꙁабꙋдꙋтъ люди моѧ̀ и҆мѧ мое ради со́нїѧ и҆х̾ , и҆же вѣщаюⷮ е҆ді́нъ ко́ждо и҆́с̾кренемꙋ свое̑мꙋ . ꙗ҆́ко ꙁабы́ша ѿц҃ы иⷯ и҆мени мое̑го , ради ваа̑ла · Пррⷪ‍҇къ и҆же и҆́мать сновидѣ́нїе , вѣщает̾ сновидѣ́нїе  . і҆ и́же и҆́мать слово мое  , гл҃етъ сло́во мое и҆́стинно . чт҄о плѣвелъ къ пшени́цѣ рече г҃ь . е҆да̀ словеса̀ моѧ̀ не сꙋть ꙗ҆́ко ѻ҆́гнь горѧ́щїи рече г҃ь , и҆ ꙗ҆́ко мла́тъ сътры́ющи ка́мень · Сего ради с҄е а҆ꙁъ къ пррⷪ‍҇комъ рече г҃ь  , и҆же кра́дꙋт̾ словеса̀ моѧ̀ е҆ді́нъ ко́ждо ѿ и҆́скренѧго свое̑го · Се а҆ꙁъ къ пррⷪ‍҇коⷨ рече г҃ь , и҆же въспрїе́млютъ ꙗ҆́ꙁы́ки своѧ̀ , и҆ гл҃юⷮ реⷱ‍҇ г҃ь . с҄е а҆ꙁъ на пррⷪ‍҇ки мечта́юща лжꙋ̀ реⷱ‍҇ г҃ь . и҆же провѣща́ша т҄а , и҆ прельсти́ша лю́ди моѧ въ лжꙋ̀ свою̀ , и҆ в чюдесеⷯ свои̑хъ , ꙗ҆́ко а҆ꙁъ не посла́хъ иⷯ , ни ꙁаповѣдахъ иⷨ . ѻ҆ни же ничтоже ѹ҆пѣша лю́демъ симъ реⷱ‍҇ г҃ь . А҆ще бо въспро́сѧⷮ по́лкъ то́и , и҆ли пррⷪ‍҇къ и҆ли сщ҃енникъ рекꙋщи . чт҄о е҆сть бре́мѧ гн҃е . рече́ши к ни́м̾ , в҄ы е҆стѐ бре́мѧ . ѿмещꙋ и҆́стин̾но ваⷵ рече г҃ь . и҆ пррⷪ‍҇къ и҆ сщ҃енник̾ , и҆ по́лкъ и҆же речеⷮ бре́мѧ гн҃е , посѣщꙋ на мꙋжа того и҆ на до́мъ е҆го · Се гл҃ите е҆ді́нъ кожⷣо , къ и҆́скренемꙋ и҆ къ бра́тꙋ свое̑мꙋ , чт҄о ѿвѣща г҃ь , и҆ чт҄о гл҃алъ е҆с г҃ь . и҆ бремѧ гн҃е ктомꙋ не помѧне́тсѧ . и҆же бремѧ бы́сть е҆ді́номꙋ комꙋжⷣо слово е҆го . и҆ преврати́лъ е҆си словеса г҃а б҃а живаго , г҃а си́лъ б҃а нашеⷢ‍҇ . сїа р̾цы къ прⷪ‍҇ркꙋ , чт҄̑о ѿⷮвѣща тебѣ г҃ь  , и҆ чт҄о гл҃а г҃ь  . а҆ще же речете бре́мѧ гн҃е , сего ради та́ко рече г҃ь  , и҆же рекли е҆сте гл҃ъ сеи бремѧ гн҃е . и҆ послахъ к вамъ рекꙋщи , нее гл҃ите бремѧ гн҃е . сего ради с҄е а҆ꙁъ воꙁмꙋ̀ васъ носѧщи , и҆ ѻ҆ста́влю васъ и҆ граⷣ ꙗ҆же да́хъ вамъ , и҆ ѿц҃емъ вашимъ ѿ лица̀ мое̑го . и҆ дамъ в̾ поноше́нїе вѣчное , и҆ въ срамотꙋ̀ вѣчнꙋю , и҆же никогда в̾ ꙁабве́нїе ꙁагла́дитсѧ ·
Глⷡ‍҇а , к҃д · Покаꙁа мн҄ѣ г҃ь , и҆ с҄е дв҄ѣ ко́шницы полны смоквїи поста́влены преⷣ хра́момъ гн҃иⷨ . понеже провелъ навходоносо́ръ цр҃ь вавѷло́нъскїи е҆хонїю сн҃а і҆ѻ҆а̑ки́мова цр҃ѧ і҆ѹ́дина и҆ нача́лники е҆го , и҆ ꙁлатокꙋꙁньца и҆ ꙁатвори́телѧ ѿ і҆ерⷵлима , преведе иⷯ въ вавѷло́нъ · Ко́шница е҆ді́на смо́кви добры̀ и҆мѣ́ющи ѕѣло , ꙗ҆́ко ѻ҆бы́чаи смо́квемъ бы́ти прьвыхъ вре́менъ . и҆ ко́шница е҆ді́на смокви ꙁлы̀ ѕѣло , и҆хже ꙗ҆́сти не можа́хꙋ того ради и҆же бѣхꙋ ꙁлѝ · И҆ рече г҃ь къ мнѣ , чт҄о ты̀ ви́диши і҆еремїе . и҆ рекох̾ смо́кви . смокви бл҃ги , бл҃ги ѕѣло , и҆ ѕлїи ѕлѝ ѕѣло , и҆хже ꙗ҆́сти не можа́хꙋ , сего ради и҆же сꙋть ѕлѝ . И҆ бысть слово гн҃е къ мн҄ѣ рекꙋщи , сїѧ рече г҃ь б҃ъ і҆и̑л҃евъ . ꙗ҆́коже смокви сїѧ бл҃ги , та́ко поꙁна́ю преселе́нїе і҆ѹ́дино , иⷯже послаⷯ ѿ мѣста сего в̾ ꙁемлю халдѣискꙋ въ бл҃го . и҆ поста́влю ѻ́чи моѝ на нихъ на ѹ҆тѣше́нїе , и҆ преведꙋ и҆хъ паки в̾ ꙁе́млю сїю , и҆ съꙁи́ждꙋ иⷯ и҆ не раꙁорю̀ . и҆ насажⷣꙋ и҆хъ , и҆ не и҆сторгнꙋ . и҆ дамъ и҆м̾ срⷣце да ѹ҆вѣдѧтъ м҄ѧ ꙗ҆ко а҆ꙁъ е҆смь г҃ь · И҆ бꙋдꙋтъ мн҄ѣ в лю́ди , и҆ а҆ꙁъ бꙋдꙋ и҆мъ въ б҃а . и҆же ѻ҆братѧтсѧ къ мн҄ѣ всѣмъ срⷣцемъ свои̑мъ · И ꙗ҆́коже смо́кви ꙁлѣиши и҆хже ꙗ҆сти не можа́хꙋ , сего ради и҆же сꙋть ѕлѝ Сїѧ ре г҃ь . та́ко да́мъ седекїю цр҃ѧ і҆ѹ́дина , и҆ нача́лники е҆го , и҆ ѻ҆ста́вшихъ ѿ і҆ерⷵлима и҆же ѻ҆ста́ша въ градѣ семъ , і҆ и҆же ѻ҆бита́ют̾ въ ꙁемлѝ е҆гѷпетъстеи · И҆ дамъ и҆х̾ въ востꙋжанїе и҆ ѻ҆ꙁлобле́нїе , всѣмъ црⷵтвомъ ꙁемнымъ въ поноше́нїе и҆ въ при́тчю , и҆ въ пререка́нїе и҆ въ проклѧ́тїе въ всⷯѣ мѣстѣхъ , ѿ которыⷯ и҆ꙁвергоⷯ и҆х̾ . и҆ послю на ни́хъ мечь и҆ гладъ и҆ па́гꙋбꙋ , доⷩ‍҇деже и҆стлѧⷮсѧ ѿⷮ ꙁемлѧ̀ ю҆же дахъ и҆мъ и҆ ѿц҃ем̾ иⷯ
Глⷡ‍҇а , к҃е · Сло́во иже бы́сть къ і҆еремїи ѻ҆ всѣхъ лю́дехъ і҆ѹ́диныⷯ . в лѣто четве́ртое и҆ѻа̑ ̑ кимⷶ сн҃а і҆ѻ҆сїина цр҃ѧ і҆ѹ҆дина . то е҆сть лѣто прьвое навходоносора цр҃ѧ вавѷлонъска · И҆ гл҃ал̾ е҆сть і҆еремїѧ прⷪ‍҇ркъ къ всѣмъ лю́деⷨ і҆ѹ́диным̾ , и҆ къ всѣмъ ѻ҆бита́телеⷨ і҆ерⷵлима рекꙋщи . ѿ третїѧгонадесѧте лѣта , і҆ѻсїа сн҃а а҆м̾мо́нѧ цр҃ѧ і҆ѹ́дина даже до дн҃е сего . т҄о е҆сть третее и҆ к҃ лѣто . бы́сть слово гн҃е къ мн҄ѣ , и҆ гл҃ахъ к̾ ва́мъ ѿ нощи въста́ющи и҆ гл҃ющи и҆ не слы́шасте . и҆ посла̀ г҃ь к̾ вамъ всѣхъ рабъ свои̑хъ прⷪ‍҇ркъ въста́ющи ꙁаѹ́тра посыла́ю̑щи , і҆ не слы́шасте , ни приклонисте ѹ҆шеса̀ ваша да слы́шите е҆гⷣа гл҃аше , ѻ҆братитесѧ е҆ді́нъ кождо ѿ пꙋтѝ свое̑го ꙁла́го , и҆ ѿ ꙁлѣишихъ помышленїи вашихъ . и҆ ѻ҆бита́ете в̾ ꙁемли ю҆же г҃ь дасть вамъ , и҆ ѿц҃емъ вашимъ ѿ вѣка даже и҆ до́ вѣка . и҆ не хощите и҆тѝ по боѕѣхъ чюждихъ е҆же слꙋжи́ти иⷨ , и҆ покланѧ́тисѧ иⷨ ни мене къ гнѣвꙋ проꙁовѣте в̾ дѣлⷯѣ рꙋкꙋ ва́шею , и҆ не ѻ҆ꙁлоблю̀ ваⷵ . и҆ не послꙋшасте мѧ , рече г҃ь . е҆же не подвиꙁа́ти м҄ѧ къ гнѣвꙋ в̾ дѣлеⷯ рꙋкꙋ вашею в лꙋка́въствѣ вашемъ · Того ради сїѧ рече г҃ь си́лъ , иже не послꙋшасте словесъ мои̑хъ . с҄е а҆ꙁъ послю и҆ въспрїимꙋ всѧ племена сѣверьска , реⷱ‍҇ г҃ь . и҆ навходоносора цр҃ѧ вавѷлоньска раба моего . и҆ приведꙋ и҆хъ на ꙁемлю сїю , и҆ на ѻ҆бита́тели еѧ , и҆ на всѧ ꙗ҆ꙁы́ки и҆же ѻ҆́крⷵтъ е҆го сꙋть , и҆ ѹ҆бїю иⷯ и҆ поста́влю и҆хъ въ ѹ҆́жасъ , и҆ въ ꙁвиꙁда́нїе и҆ въ ꙁапꙋстѣнїе бѣчное . и҆ погꙋблю̀ ѿ нихъ гласъ ра́дости , и҆ гла́съ веселїѧ , гла́съ жениха̀ , и҆ глⷵа невѣсты глаⷵ жерновенъ , и҆ свⷮѣ свѣтилникⷶ . и҆ бꙋдетъ всѧ ꙁемлѧ е҆го в̾ ꙁапꙋстѣнїе и҆ въ ѹ҆́жасъ . и҆ послꙋжатъ вси ꙗ҆ꙁы́цы сїи цр҃ю вавѷло́ньскꙋ , о҃ лѣтъ . е҆гда же и҆сполнени бꙋдꙋтъ о҃ лѣтъ . посѣщꙋ на цр҃ѧ вавѷлоньска , и҆ на люди сїи , реⷱ‍҇ г҃ь , беꙁако́нїа и҆хъ , и҆ на ꙁемлю халдеискꙋ . и҆ положꙋ т҄ꙋ въ ꙁапꙋстѣнїе вѣчное , и҆ приведꙋ на́ ꙁемлю т҄ꙋ всѧ̀ словеса̀ моѧ , и҆же гл҃алъ е҆смь проти́вꙋ еѧ , всѐ и҆же пи́сано еⷵ въ кни́ѕѣ се́и . и҆ е҆ли́каже прⷪ‍҇рчьствова і҆еремїа на всѧ̀ ꙗ҆ꙁы́ки и҆же слꙋжи́ша и҆мъ , е҆гда бѣша ꙗ҆ꙁы́цы мно́ꙁи , и҆ цр҃и вели́цы · и҆ въꙁда́мъ и҆мъ по дѣломъ и҆хъ , и҆ по творе́нїю рꙋкꙋ и҆хъ · Є҆лико прорече і҆еремїѧ до всⷯѣ страⷩ‍҇ · Та́ко гл҃етъ г҃ь б҃ъ і҆и̑л҃евъ . въꙁмѝ ча́шꙋ вина̀ несмѣше́наго сего ѿ рꙋки мое̑ѧ . да напои̑ши всѧ̀ страны̀ к нимъже а҆ꙁъ послю̀ т҄ѧ  . і҆ и҆спїют̾ і҆ и҆ꙁблю́ютъ . и҆ ѻ҆бꙋѧ́ютъ ѿ лица̀ мечю̀ , е҆гоже а҆ꙁъ пꙋщꙋ средѣ и҆х̾ . И҆ вꙁѧ́хъ ча́шꙋ ѿ рꙋки гн҃ѧ , и҆ напоиⷯ всѧ̀ страны̀ , к ни́мже посла̀ мѧ г҃ь  . на і҆ерⷵлимъ и҆ на гра́ды і҆ѹ́дины , и҆ на цр҃ѧ е҆го и҆ на кнѧ́ꙁѧ е҆го . ꙗ҆́ко положи́ти ѧ҆̀ въ ѻ҆пꙋстѣнїе , и҆ в̾ непрохожⷣенїе , и҆ въ ꙁвиꙁда́нїе . и҆ фараѻ́на цр҃ѧ е҆гѷпет̾ска , и҆ дѣти е҆го , и҆ веⷧ‍҇мо́жа е҆го . и҆ всѧ̀ лю́ди е҆го , и҆ всѧ̀ примѣсники еⷢ‍҇ . и҆ всѧ̀ цр҃ѧ и҆ноплеменниⷦ‍҇ а҆скало́на , и҆ га́ꙁꙋ , и҆ а҆к̾кро́на , и҆ ѻ҆станокъ ха́ꙁовъ , і҆ и҆дꙋмеѧ , и҆ моа̑вит̾скꙋю , и҆ сн҃ы а҆м̾мо́нѧ . и҆ всѧ̀ цр҃ѧ тѷрски , и҆ цр҃ѧ сѷдо́ньски , и҆ цр҃ѧ ѻ҆бонꙋ странꙋ морѧ . и҆ деда́н̾ , и҆ ѳема́н̾ , и҆ росъ , и҆ всего ѻ҆стрижена преⷣ лицемъ е҆го . и҆ всѧ̀ цр҃ѧ е҆ла́м̾ски и҆ всѧ̀ цр҃ѧ прьски , и҆ всѧ цр҃ѧ ѿ восто́чїѧ далнѧѧ и҆ бли́жнѧѧ , кого́жⷣо къ бра́тꙋ е҆го . и҆ всѧ̀ црⷵтва на лицы̀ ꙁемлѧ̀ , и҆ рече́ши  . та́ко рече г҃ь сиⷧ‍҇ б҃ъ і҆и̑л҃евъ . пїите и҆ ѹ҆пїитесѧ і҆ и҆ꙁ̾блю́ите , и҆ падетесѧ и҆ не въста́нете ѿ лица̀ меча̀ , е҆гоже а҆ꙁъ послю среди васъ · И҆ бꙋдетъ е҆гда не въсхотѧ́тъ прїѧ́ти ча́ша ѿ рꙋки твоеѧ ꙗ҆́коже пи́ти , рече́ши си́це . та́ко рече г҃ь , пїюще пїете , ꙗ҆ко въ градѣ в не́мже сѧ намѣни и҆́мѧ мое , и҆ а҆ꙁъ начнꙋ ꙁаꙁлѧ́ти . и҆ вы̀ ѻ҆чище́нїемъ не ѻ҆чи́ститесѧ . ꙗ҆́ко меча̀ а҆ꙁъ поꙁыва́ю на всѧ̀ сидѧ́щаѧ на ꙁемли . ты́ же прорече́ши до нихъ всѧ̀ словеса̀ сѝ , и҆ речеши . г҃ь ѿ въсто́ка прїидетъ , ѿ ст҃аго свое̑го да да́сть гла́съ свои . слово проречетъ ѿ мѣста свое̑го , си же ꙗ҆́ко и҆ емлюще ѿвѣща́ютъ , и҆л҄и на сѣдѧ́щаѧ на ꙁемли . т҄ꙋ потребле́нїе нача̀ ѿ ꙁемлѧ̀ , ꙗ҆́ко сосꙋдъ въ странахъ г҃ꙋ сътвори́тсѧ къ всеи пло́ти . нечести́вїи же ѿда́шаⷵ мечю̀ , гл҃етъ г҃ь Та́ко гл҃етъ г҃ь , сѐ ѕло и҆детъ ѿ страны̀ на странꙋ . и҆ ви́хоръ вели́къ и҆схо́дитъ ѿ конца̀ ꙁемли . и҆ бꙋдꙋт̾ ꙗ҆ꙁве́нїи ѿ г҃а въ дн҃ь гн҃ь , ѿ ча́сти ꙁемлѧ̀ и҆ до ча́сти ꙁемлѧ̀ , не въкопаюⷮсѧ въ гнои , на лицы̀ ꙁемлѧ̀ бꙋдꙋтъ . въс̾кли́чете пастꙋсѝ , и҆ въꙁопїите , и҆ въс̾плачете ѻ́вни ѻ́вчїи ꙗ҆́ко сконча́шасѧ дн҃їе ва́ши на ꙁаколенїе . и҆ падетѐ ꙗ҆́ко ѻ́вни и҆ꙁ̾браⷩ‍҇нїи . и҆ꙁги́бнетъ бѣжа́нїе ѿ пастꙋхъ , и҆ сп҃сенїе ѿ ѻ́венъ ѻ́вчихъ . гла́съ во́плѧ пастꙋш̾ска , и҆ кличъ ѻ҆вецъ и҆ ѻ́венъ , ꙗ҆́ко потребитъ г҃ь па́жиⷮ и҆хъ . и҆ премлъкнеⷮ доброта̀ ми́ра ѿ лица̀ ꙗ҆́рости гнѣва гн҃ѧ · ѻ҆ста́ви ѧ҆̀ а҆ки левъ ста́ю свою , ꙗ҆́ко быⷵ ꙁемлѧ̀ и҆хъ в̾ непрохоже́нїе ѿ лица̀ меча̀ великаго ·
Глⷡ‍҇а , к҃ѕ · В нача́токъ сн҃а і҆ѻ҆сїина цр҃ѧ і҆ѻ҆а̑кима . бы́сть сло́во с҄е ѿ г҃а · Та́ко рече г҃ь ста́ни въ дворѣ домꙋ гн҃ѧ . и҆ проповѣси всемꙋ і҆ѹ́дѣ в̾ходѧ́щимъ кла́нѧтисѧ в до́мъ гн҃ь всѧ̀ словеса̀ ꙗ҆́же съчиниⷯ тебѣ проповѣда́ти и҆мъ , не ѹ҆ими словесѐ . негли послꙋшавше ѻ҆братѧ́тсѧ ко́ждо ѿ пꙋтѝ свое̑го ꙁла́го . и҆ почїю ѿ ѕло́бы е҆же мы́шлю сътвори́ти иⷨ ѕлыⷯ ради хꙋдо́жествъ и҆хъ . и҆ рече́ши , та́ко рече г҃ь . а҆ще не послꙋшае̑те мене , ꙗ҆коже ходи́ти в̾ ꙁако́ны моѧ . ꙗ҆́же дахъ преⷣ лицемъ ва́шим̾ в̾ послꙋшанїе словесъ ѻ́трокъ мои̑хъ прⷪ‍҇ркъ . ꙗ҆́же а́ꙁъ посылаю к ваⷨ и҆ꙁъ ѹ́тра , и҆ посла́хъ и҆ не послꙋшасте мене . и҆ дамъ домъ сїи ꙗ҆́ко и҆ силꙋа̑ма . и҆ гра́дъ сеи дамъ въ клѧ́твꙋ всѣмъ страна́мъ всеѧ ꙁемлѧ · И҆ слы́шаша жръцы и҆ лжѝ пррⷪ‍҇цы , и҆ всѝ лю́дїе , і҆еремїю гл҃юща в домꙋ̀ гн҃и И҆ бысть і҆еремїи премлъкнꙋвшꙋ , все е҆ли́ко съчини е҆мꙋ г҃ь гл҃ати всѣм̾ лю́демъ . и҆ ѧ́ша і҆ермїю жръцы̀ и҆ лжи пррⷪ‍҇ци , и҆ вси лю́дїе гл҃юще , см҃ртїю да ѹ́мрет̾ . ꙗ҆́ко прорече и́менемъ гн҃имъ гл҃ѧ , ꙗ҆́ко и҆ силꙋа́мъ бꙋдетъ сеи до́мъ , и҆ гра́дъ се́и ѻ҆пꙋстѣетъ ѿ живꙋщиⷯ . и҆ събра́шасѧ всѝ лю́дїе на і҆еремїю въ домꙋ гн҃и . И҆ послꙋшаша кнѧ́ѕи і҆ѹ́дины словеⷵ сихъ , и҆ в̾ꙁыдоша ѿ домꙋ цр҃ва в доⷨ гн҃ь , и҆ сѣдоша въ преⷣдверїи вратъ домꙋ гн҃ѧ  . и҆ рѣша жерьцы и҆ л̾̾жѝ прⷪ‍҇рцы кн҃ѕеⷨ и҆ всⷨѣ людеⷨ гл҃ще . сꙋд̾ смр҃тныи чл҃кꙋ семꙋ , ꙗ҆́ко прорече на сеи граⷣ , ꙗ҆́коже слы́шасте въ ѹ́ши ва́ши · И҆ рече і҆еремїѧ къ кнѧѕемъ и҆ всѣмъ лю́демъ гл҃ѧ . г҃ь посла м҄ѧ прорещи на до́мъ сеи , и҆ на граⷣ сеи всѧ̀ словеса̀ ꙗ҆же слы́шасте . и҆ нн҃ѣ ѹ́ньша сътвори́те пꙋтѝ ва́ша , и дѣлеса̀ ва́ша , и҆ послꙋшаите гл҃а г҃а б҃а ва́шего . и҆ ѻ҆ста́витсѧ г҃ь ѿ ѕлоⷠ‍҇ ю҆же гл҃а на вы · и҆ се а́ꙁъ в рꙋкꙋ ва́шею , сътвори́те ми ꙗ҆́коже сѧ строиⷮ ꙗ҆́коже ѹ҆не вамъ ꙗ҆́влѧ́етсѧ . н҄о раꙁꙋмѣ́юще да раꙁꙋмѣ́ете , ꙗ҆́ко а҆ще ѹ҆бїете м҄ѧ в҄ы , кро́вь непови́ннꙋ дае̑те сами на́ сѧ , и҆ на гра́дъ се́и , и҆ на живꙋщаѧ в немъ . ꙗ҆́ко по и́стиⷩ‍҇нѣ посла мѧ г҃ь гл҃ати к̾ ва́мъ , въ ѹ́ши ва́ши всѧ̀ словеса̀ с҄и . и҆ рѣша кнѧѕи и҆ вси людїе къ жръцемъ , и҆ къ всѣмъ лжи́мъ прⷪ‍҇ркомъ . нѣсть чл҃кꙋ семꙋ сꙋдъ смр҃тныи , ꙗ҆́ко во и҆мѧ г҃а нашего гл҃а к̾ намъ · И҆ въста́ша мꙋжи ѿ ста́рецъ ꙁе́мныхъ , и҆ рѣша всемꙋ събо́рꙋ люⷣскомꙋ гл҃ще . михе́ѧ мораѳи́тъскїи , б҄ѣ въ дн҃и і҆еꙁекїѧ цр҃ѧ і҆ѹ́дина , и҆ рече всѣмъ лю́демъ і҆ѹ́диномъ гл҃ѧ · Та́ко реⷱ‍҇ г҃ь . сїѻ́нъ ꙗ҆́ко ни́ва раꙁоре́тсѧ , и і҆е̑рⷵлимъ ꙗ҆́ко кꙋща пꙋдъска бꙋдеⷮ , и҆ гора ды́мнаѧ бꙋдетъ в лꙋгъ дꙋбрав̾скь . е҆да ѹ҆бива́а ѹ҆би и҆̀ е҆ꙁекїа цр҃ь і҆ѹ́динъ , и҆ всѝ лю́дїе і҆ѹ́дины . не ѹ҆боѧ́ша ли сѧ ѹ҆бо г҃а , и҆ ꙗ҆́҆́ко моли́шасѧ лицꙋ гн҃ю . и҆ ѻ҆ста́висѧ г҃ь ѿ ѕло́бы ꙗ҆́же гл҃алъ б҄ѣ на́ нѧ . и҆ мы̀ сътвори́хомъ ѕло́бы велики на дш҃а наша . и҆ бѣ чл҃къ прорица́ѧ и́менеⷨ гн҃имъ , ѹ́рїѧ сн҃ъ саме́ѻвъ ѿ кариа̑ѳїари́ма . и҆ прорече ѻ҆ ꙁемлѝ се́и , по всѣмъ словесе́мъ і҆еремїиномъ . И҆ слы́ша цр҃ь і҆ѻа̑кимъ , и҆ вси кн҃ѕи всѧ словеса̀  , і҆ и҆скахꙋ да и҆̀ ѹ҆бїют̾ . и҆ слы́ша ѹ́ріѧ и҆ ѹ҆боѧсѧ и҆ бѣжа̀ , и҆ прїиде въ е҆гѷпеⷮ . и҆ посла̀ цр҃ь мꙋжа въ е҆гѷпеⷮ , і҆ и҆ꙁведоша и҆̀ ѿтꙋдꙋ и҆ приведоша къ цр҃ю , и҆ пораꙁи и҆̀ мечеⷨ и҆ въврьже и҆̀ въ гробъ сн҃овъ людїи е҆го Раꙁвѣ рꙋка хикама сн҃а сафанїина бѣ съ і҆еремїею , ꙗ҆́ко не преда́ти е҆го в рꙋцѣ людїи е҆го , да не ѹ҆бїюⷮ е҆го ·
Глⷡ‍҇а , к҃ꙁ · В начат̾ке црⷵтва і҆ѻ҆а̑ки́ма сн҃а і҆ѻ҆сїина цр҃ѧ і҆ѹ́дина Бы́сть сло́во сїе къ і҆еремїи ѿ г҃а гл҃ѧ · Та́ко рече г҃ь , сътворѝ себѣ ѹ́ꙁы и҆ кла́ды и҆ въꙁложѝ на вы́ю свою , и҆ да послеши ѧ҆̀ къ цр҃ю и҆дꙋме́искꙋ , и҆ къ цр҃ю моа́в̾скомꙋ , и҆ къ цр҃ю сн҃овъ а҆ммо́нь . и҆ къ цр҃ю тѷрьскꙋ , и҆ къ цр҃ю сидо́ньскꙋ , в рꙋкꙋ посло́мъ и҆хъ , и҆дꙋщиⷨ въ і҆ерⷵлимъ въ срѣте́нїе е҆мꙋ къ седекїи цр҃ю і҆ѹ́динꙋ . и҆ съчини и҆мъ къ господемъ и҆хъ рещи · Та́ко рече г҃ь б҃ъ і҆и̑л҃евъ , тако р̾ците къ господеⷨ свои̑мъ . а҆́ꙁъ сътвори́хъ ꙁе́млю и҆ чл҃ка , и҆ скотъ е҆же на лицы ꙁемлѝ , крѣпостїю своею вели́кою , и҆ мы́шцею своею высо́кою . и҆ дамъ ю҆̀ е҆мꙋже бꙋдетъ м҄и лю́бо преⷣ ѻ҆чи́ма мои́ма . тѣмже и҆ нн҃ѣ а҆ꙁъ да́хъ всю̀ ꙁемлю сїю в рꙋ́цѣ навходоносо́рꙋ цр҃ю вавѷлоⷩ‍҇скꙋ , да е҆мꙋ рабо́таютъ . ктомꙋ̀ и҆ ꙁвѣрь пол̾скїи да́хъ дѣлати е҆мꙋ . и҆ послꙋжатъ е҆мꙋ всѝ ꙗ҆ꙁы́цы , и҆ сн҃ꙋ е҆го , и҆ сн҃ꙋ сн҃а е҆го . до́ндеже не пришелъ часъ ꙁемлѝ е҆го и҆ е҆го самого Ѽ . и҆ послꙋжатъ е҆мꙋ мно́ѕи народи и҆ цр҃и вели́цы . страна же и҆ црⷵтво и҆же а҆ще не в̾дежꙋтъ вы́ѧ своеѧ въ ѧреⷨ цр҃ѧ вавѵло́ньска , мечемъ и҆ гла́домъ посѣщꙋ и҆хъ , рече г҃ь . дондеже скон̾ча́ютсѧ в рꙋцѣ е҆го · Вы́ же не послꙋшаите прⷪ‍҇ркъ свои̑хъ , и҆ влъхвꙋю̑щихъ вамъ , и҆ видѧщихъ сонїѧ ва́мъ . ни чарова́нїи вашихъ , ни врачевъ ва́шихъ гл҃ющихъ вамъ . не послꙋжите цр҃ю вавѷлонскꙋ , ꙗ҆ко лжꙋ прорица́ютъ тїи вамъ . ꙗ҆́коже ѹ҆дали́тисѧ вамъ ѿ ꙁемлѧ вашеѧ и҆ꙁвер̾гли васъ е҆же поги́бнꙋти ваⷨ · страна же ꙗ҆́же въклонитъ вы́ю свою въ ꙗ҆ремъ цр҃ѧ вавѷлон̾ска , и҆ послꙋжитъ е҆мꙋ . ѻ҆ста́влю ю҆̀ на ꙁемлѝ е҆го , гл҃етъ г҃ь . и҆ ѻ҆ра́ти бꙋдетъ ю҆̀ и҆ всели́тсѧ на неи . и҆ къ седекїи цр҃ю і҆ѹ́динꙋ гл҃ахъ по всѣмъ словесе́мъ си́мъ гл҃ѧ . въклони́те вы́ѧ ва́ша поⷣ и́го цр҃ѧ вавѷлоньска , и҆ слꙋжи́те е҆мꙋ и҆ людемъ е҆го , и҆ жи́ви бꙋдете . почто ѹ҆мира́ете , т҄ы и҆ лю́дїе твоѝ мечемъ , и҆ гладомъ , и҆ мо́ромъ . ꙗ҆́коже рече г҃ь къ страна́мъ , не хотѧ́щимъ слꙋжи́ти цр҃ю вавѷло́н̾скꙋ . не послꙋшаите словъ пррⷪ‍҇ковъ гл҃щиⷯ вамъ , не послꙋжи́те цр҃ю вавѷлонъскꙋ , ꙗ҆́ко непра́ведно тїи прори́чюⷮ вамъ · ꙗ҆ко не посла́хъ и҆хъ рече г҃ь . тїи же прорица́ютъ и́мѧ мое ѻ҆ непра́вдѣ , ꙗ҆́коже погꙋбити в҄ы . и҆ поги́бнете в҄ы , и҆ прⷪ‍҇рцы ваши прорица́ю̑щеи вамъ ѻ҆ неправдѣ л̾жею . ва́мъ и҆ всѣмъ лю́демъ симъ , и҆ жръцемъ гл҃ахъ рекїи . та́ко рече г҃ь , не послꙋшаите словесъ пррⷪ‍҇ческъ , прорица́ю̑щихъ ва́мъ , и҆ гл҃ющихъ . сѐ сосꙋди до́мꙋ гн҃ѧ ѻ҆браща́ютсѧ ѿ вавѷлона па́ки нн҃ѣ въско́рѣ . ꙗ҆́ко лоⷤ пророкꙋ́ютъ вамъ , сего ради не послꙋшаите и҆хъ . н҄о слꙋжи́те цр҃ю вавѷлонъскꙋ да жи́ви бꙋдете . въскꙋю поⷣдава́ете мѣсто сїе въ пꙋсты́ню . а҆ще сꙋть прⷪ‍҇рцы , и҆ е́сть сло́во гн҃е в нихъ , да преста́нꙋтъ г҃ꙋ вс҄едръжи́телю , да не прїидꙋтъ сосꙋди ѻ҆ста́вшаѧсѧ в домꙋ гн҃и , и҆ в домꙋ̀ цр҃ѧ і҆ѹ́дина , и҆ въ і҆ерⷵлимѣ , до вавѷло́на · Та́ко б҄о гл҃етъ г҃ь вседръжитель къ столпомъ и҆ ко ѹ҆мыва́лницы и҆ къ поⷣставкомъ , и҆ къ про́чимъ сосꙋдомъ ѻ҆ста́вшиⷨсѧ в̾ мѣсте сеⷨ , и҆хже не вꙁѧ̀ навходоносо́ръ цр҃ь вавѷлонъскїи . е҆гда преселѝ і҆ехонїю сн҃а і҆ѻ҆а̑кѷмова цр҃ѧ і҆ѹ́дина и҆ꙁъ і҆ерⷵлі́мⷶ въ вавѷлонъ , и҆ всѝ старѣ́ишины і҆ѹ́дины і҆ и҆ерⷵлимлѧ · Та́ко б҄о гл҃етъ г҃ь вседръжитель б҃ъ і҆ил҃ев̾ , къ сосꙋдоⷨ ѻ҆ста́вшиⷨсѧ в̾ домꙋ̀ гн҃и , и҆ въ домꙋ̀ і҆ѹ́динѣ и҆ въ і҆ерⷵлѣмѣ . въ вавѷлонъ пренесꙋтсѧ , и҆ та́мо бꙋдꙋтъ да́же до дн҃е посѣще́нїѧ свое̑го гл҃етъ г҃ь . и҆ повелю̀ принестѝ ѧ҆̀ , и҆ въꙁ̾врати́ти въ градъ се́и
Глⷡ‍҇а , к҃и · И бы́сть в четвертое лѣто , црⷵтвꙋ́ющꙋ седекїи цр҃ю і҆ѹ҆динꙋ , в̾ пѧтыи мⷵць . Рече м҄и а҆на́нїѧ сн҃ъ а҆ꙁоров̾ лжи пррⷪ‍҇къ гаваѻ҆нит̾скїи въ домꙋ̀ гн҃и , преⷣ ѻ҆чима жреческама и҆ всѣхъ людїи , гл҃ѧ · Та́ко рече г҃ь вседержи́тель б҃ъ і҆и̑л҃евъ , съкрꙋшиⷯ ꙗ҆ремъ цр҃ѧ вавѷлоньска . е҆ще дво́ю лѣтꙋ дн҃и , ѿраꙋ а҆ꙁъ в с҄е мѣсто вс҄ѧ сосꙋды до́мꙋ гн҃ѧ , е҆же вꙁѧ̀ навходоносоръ цр҃ь вавѷлоньск̾ ѿ мѣста сего и҆ пренесе и҆̀ до вавѷлона . и҆ е҆хонїю сн҃а і҆ѻа́кимова цр҃ѧ і҆ѹ́дина , и҆ вс҄е и҆с̾селенїе і҆ѹ́дино в̾шеⷣшее въ вавѷлоⷩ‍҇ , и҆ ѻ҆бращꙋ въ мѣсто с҄е гл҃етъ . и҆ съкрꙋшꙋ ꙗ҆ремъ цр҃ѧ вавѷлоньска · И҆ рече і҆е̑ремїѧ пррⷪ‍҇къ къ а҆на́нїи л̾же пррⷪ‍҇кꙋ , преⷣ ѻ҆чи́ма жре́цъ и҆ преⷣ ѻ҆чи́ма всѣхъ людїи стоѧщиⷯ в домꙋ̀ гн҃и · И҆ рече і҆е̑ремїѧ по истиннѣ , та́ко сътво́ритъ г҃ь . ѹ҆ста́виⷮ г҃ь сло́во твое е҆же т҄ы проричеши , ꙗ҆́коже въꙁ̾врати́ти съсꙋды до́мꙋ гн҃ѧ , и҆ всѧ и҆с̾селе́ныѧ и҆ꙁ̾ вавѷло́на в̾ мѣ́сто с҄е . ѻ҆ба́че слы́шите сло́во с҄е , е҆же аⷥ гл҃ю въ ѹ҆ши ваши , и҆ въ ѹ҆́ши всѣ́хъ людїи . пррⷪ‍҇цы бы́вшїи пре́жде мене , и҆ пре́жде васъ ѿ вѣка , прореко́шасѧ на мно́ѕи ꙁемлѝ , и҆ на црⷵтва вели́ка ѻ҆ ра́ти , и҆ ѻ҆ погꙋбле́нїи , и҆ ѻ҆ гла́дѣ . пррⷪ‍҇къ прорекїи миръ . пришеⷣшꙋ словꙋ поꙁнаюⷮ пррⷪ‍҇ка , е҆гоже посла̀ иⷨ г҃ь въ вѣрꙋ · И҆ вꙁѧ̀ а҆на́нїѧ преⷣ ѻ҆чи́ма всѣ́хъ людїи кла́ды ѿ вы́ѧ і҆е̑ремїи̑ны , и҆ съкрꙋши ѧ҆̀ . и҆ рече а҆на́нїа преⷣ ѻ҆чи́ма всѣ́хъ людїи гл҃ѧ . си́це рече г҃ь . та́ко въско́рѣ съкрꙋшꙋ ꙗ҆реⷨ цр҃ѧ вавѷло́н̾ска съ вы́ѧ всⷯѣ стра́нъ . и ѿиде і҆е̑ремїѧ на пꙋть свои · И҆ быⷵ сло́во гн҃е къ і҆е̑ремїи , по съкрꙋше́нїи а҆на́нїинѣ кла́дъ с вы́ѧ е҆го гл҃ѧ , и҆дѝ рцы̀ къ а҆на́нїи гл҃ѧ . та́ко рече г҃ь кла́ды древѧ́ныѧ съкрꙋши , и҆ сътворю в̾ тѣ́хъ мѣ́сто кла́ды желѣꙁны . ꙗ҆́ко та́ко рече г҃ь , ꙗ҆ре́мъ желѣ́ꙁенъ въꙁложи́хъ на вы́ѧ всѣ́хъ стра́нъ , слꙋжи́ти навходоносорꙋ цр҃ю вавѷло́н̾скꙋ , и҆ послꙋ́жатъ е҆мꙋ . ктомꙋ и҆ ꙁвѣ́ра ꙁе́мныѧ да́хъ е҆мꙋ . и҆ рече і҆еремїѧ пррⷪ‍҇къ къ а҆нанїи , нⷵѣ тебе посла́лъ г҃ь . ты же i сътвори́лъ е҆си лю́демъ си́мъ ѹ҆пова́ти непра́вдою . того ради си́це рече г҃ь . с҄е а҆ꙁ̾ ѿпꙋщꙋ т҄ѧ ѿ лица̀ ꙁемлѝ , в се́мъ лѣтѣ ѹ҆́мреши , ꙗ҆́ко на г҃а б҃а гл҃а . и҆ ѹ҆мрѣтъ а҆на́нїѧ л̾же пррⷪ‍҇къ семъ лѣтѣ , мⷵца сеⷣмаго ·
Глⷡ‍҇а , к҃ѳ · И сїи словеса̀ кни́гъ ꙗ҆́же посла̀ і҆е̑ремїѧ и҆ꙁ̾ і҆ерⷵлима къ ста́рцемъ и҆ꙁ̾се́лнымъ , и҆ къ жерце́мъ и҆ л̾жи́мъ пррⷪ‍҇ком̾ и҆ всѣмъ людемъ е҆же пресели навходоносо́ръ и҆ꙁ̾ і҆ерⷵлима до вавѷло́на . послѣ́ди же шеⷣшꙋ і҆е̑хонїю цр҃ю и҆ цр҃цы , и҆ ка́женикомъ . и҆ всемꙋ свободнꙋ и҆ хи́трꙋ , и҆ съвꙋꙁникꙋ и҆ꙁъ і҆ерⷵлима . в рꙋ́цѣ е҆леа́́са сн҃а сафа́нѧ , и҆ гамарїѧ сн҃а хел̾кїина . е҆гоже посла̀ седекїѧ цр҃ь і҆ѹ҆́динъ къ цр҃ю вавѷлон̾скꙋ въ вавѷло́нъ гл҃ѧ · Та́ко рече г҃ь б҃ъ і҆и̑л҃евъ , ѻ҆ и҆ꙁ̾селе́ныхъ ꙗ҆́же и҆ꙁ̾сели и҆ꙁ̾ і҆ерⷵлима . съградите храмины , и҆ всели́тесѧ . и҆ насади́те ѻ҆гра́ды , и҆ снѣ́сте пло́дъ и҆хъ . и҆ пои̑мѣте жены , и҆ ча́да сътвори́те сн҃ы и҆ дще́ри . и҆ приведѣте сн҃омъ вашимъ жены , и҆ дще́ри ваша дади́те ꙁа мꙋж́а , и҆ ѹ҆мно́житесѧ а҆ не ѹ҆ма́лите . и҆ вꙁыска́ите на ми́ръ ꙁемлѝ , на ню́же в҄ы и҆с̾селиⷯ та́мо · и҆ моли́те г҃а ꙁа нѧ , ꙗ҆́ко в ми́ре и҆хъ бꙋ́детъ ми́ръ вам̾ · Ꙗ҆́ко та́ко рече г҃ь . да не препира́ютъ васъ л̾жїи пррⷪ‍҇цы и҆же въ ваⷵ , и҆ да не препира́ютъ васъ вол̾сви ваши . и҆ не послꙋшаите сно́въ свои̑хъ ꙗ҆́же в҄ы ви́дите . ꙗ҆́ко непра́веⷣнѣ тїи прорица́ютъ вамъ въ и҆мѧ мое , а҆ не посла́хъ и҆хъ · Ꙗ҆́ко та́ко рече г҃ь . е҆гда̀ бꙋ́детъ сконча́ти вавѷло́нꙋ , о҃ лѣтъ . посѣщꙋ васъ и҆ ѹ҆ста́влю словеса̀ моѧ̀ на ваⷵ , ꙗ҆́коже въꙁврати́ти лю́ди своѧ̀ на сѐ мѣ́сто . и҆ помы́шлю на вы помышле́нїе ми́ра а҆ не ѕл҄а , ꙗ҆́҆́коже да́ти вамъ с҄е . и҆ помоли́тесѧ къ мнѣ и҆ послꙋшаю ваⷵ . и҆ вꙁы́щете мене , и҆ ѻ҆брѧ́щете м҄̑ѧ . ꙗ҆́ко и҆ е҆гда̀ вꙁы́щете менѐ всѣмъ срⷣцемъ , и҆ ꙗ҆влю́сѧ ваⷨ гл҃етъ г҃ь . и҆ приведꙋ па́ки ѹ҆́ꙁники ваша , и҆ съберꙋ ваⷵ съ всѣ́хъ стра́нъ и҆ съ всⷯѣ гра́довъ в нѧже и҆ꙁгнаⷯ васъ  , гл҃етъ г҃ь . и҆ въꙁврати́тисѧ повелю̀ вамъ ѿ гра́дъ до него́же превести ваⷵ повелѣ́хъ  . поне́же реко́сте , въста́витъ намъ г҃ь пррⷪ‍҇ки въ вавѷло́нѣ · Та́ко б҄о рече г҃ь къ цр҃ю сѣдѧ́щꙋ на прⷵтлѣ двд҃вѣ , и҆ къ всѣмъ лю́демъ живꙋщимъ въ гра́дѣ тоⷨ , и҆ бра́тїѧмъ вашимъ не и҆ꙁ̾шеⷣшиⷨ с ва́ми до преселе́нїѧ · Та́ко гл҃етъ г҃ь вседержи́тель . с҄е а҆ꙁъ послю̀ на́ нѧ ме́чъ , и҆ гла́дъ , и҆ мо́ръ , и҆ положꙋ ѧ҆̀ ꙗ҆́ко смо́квы хꙋдыа , и҆же не мо́гꙋт̾ ꙗ҆́стисѧ , понеже ѕѣ́ло хꙋ́ды бы́шⷶ · и҆ сътрꙋ ѧ҆̀ мече́мъ и҆ гла́домъ и҆ мо́роⷨ , и҆ да́мъ ѧ҆̀ в̾ погꙋбле́нїе всѣмъ црⷵтвїеⷨ ꙁе́мнымъ въ проклѧ́тїе . и҆ в подивле́нїе и҆ в̾ посмѣ́хъ и҆ в порꙋга́нїе всⷨѣ странамъ . междꙋ и҆миже и҆ꙁвергоⷯ ѧ҆̀  , ꙁанѐ не послꙋшаша слове́съ моиⷯ гл҃етъ г҃ь , ꙗ҆́же послаⷯ к ни́мъ рабы̀ мои̑ми пррⷪ‍҇ки в нощи въста́ѧ и҆ посыла́ѧ , и҆ не послꙋшасте гл҃етъ г҃ь . сего ради вы слы́шите сло́во гн҃е все преведе́нїе , е҆же в҄ы слаⷯ и҆ꙁ̾ і҆ерⷵлима въ вавѷло́нъ · Та́ко гл҃етъ г҃ь вседержи́тель б҃ъ і҆и̑л҃евъ , на а҆хиа̑в̾ва сн҃а кꙋлїева , и҆ на седекїю сн҃а маа̑сїѻ҆ва , и҆же прорицаюⷮ вамъ въ и҆мѧ мое л̾жи́ве . с҄е а҆ꙁъ даю̀ ѧ҆̀҆̀ в рꙋцѣ навходоносо́ра цр҃ѧ вавѷло́н̾ска , и҆ побіеⷮ ѧ҆̀ преⷣ ѻ҆чи́ма ва́шима . и҆ въꙁмꙋтъ ѿ ни́хъ клѧ́твꙋ въ всѣхъ и҆ссе́лницⷯѣ і҆ѹ҆́динѣхъ въ вавѷло́нѣ гл҃юще , сътвори ти г҃ь , ꙗ҆́коже седекїи сътворѝ , и҆ а҆хїа̑в̾вꙋ . ꙗ҆́коже и҆ждеже цр҃ь вавѷлон̾скъ въ ѻ҆гни , беꙁако́нїѧ ради е҆же сътвори́ста въ і҆ерⷵлимѣ , и҆ любодѣѧ́хꙋ съ жена́ми гража́нъ своиⷯ . и҆ сло́во съгл҃аша въ и҆мѧ мое л̾жи́ве , е҆го́же не повелѣ́хъ и҆мъ . а҆ꙁъ же е҆смь сꙋдїѧ и҆̑ по́слꙋхъ гл҃етъ г҃ь . и҆ къ самеи е҆лами́тинꙋ рече́ши · Та́ко гл҃етъ г҃ь вседержи́тель б҃ъ і҆и̑л҃евъ  , сего ради поне́же посла́лъ е҆си въ и҆мѧ мое посла́нїѧ къ всѣмъ лю́демъ и҆же въ і҆ерⷵлимѣ . и҆ к̾ софо́нїи сн҃ꙋ маа̑сѣ́ѻвꙋ жерцꙋ , и҆ къ всѣмъ жерцемъ гл҃ѧ . г҃ь да́лъ т҄ѧ е҆сть жерца̀ въ мѣ́сто и҆ѻда́е жер̾ца . бы́ти приста́вникꙋ в̾ домꙋ гн҃и , всемꙋ чл҃кꙋ прори́чющꙋ , и҆ всемꙋ чл҃кꙋ неи̑стовꙋ́ющꙋ , и҆ в̾даси и҆̀ в̾ ꙁатво́ръ , и҆ в̾ кла́дꙋ . и҆ нн҃ѣ почто̀ не ꙁапрети́сте і҆е̑ремїи , и҆же ѿ а҆наѳоѳа прорица́ющемꙋ вамъ . ꙗ҆́ко того ради посла̀ к на́мъ въ вавѷло́нъ гл҃ѧ . дале́че е҆сть ча́съ , съгради́те хра́мы и҆ всели́тесѧ . и҆ насади́те ѻ҆гра́ды , и҆ снѣсте плоⷣ и҆хъ . и҆ прочтѐ кни́ги софо́нїѧ въ ѹ҆́ши і҆е̑ремїинѣ · И҆ бы́сть сло́во гн҃е къ і҆е̑ремїи гл҃ѧ , посли къ и҆с̾се́лникомъ гл҃ѧ . та́ко рече г҃ь на саме́ѧ е҆ламити́на , е҆льма же прорече вамъ саме́а , а҆ꙁ̾ же нѣсмь посла́лъ е҆го , и҆ ѹ҆пова́ти сътвори вамъ непра́вдою . того ради си́це рече г҃ь , се а҆ꙁъ посѣщꙋ на саме́а и҆ на родъ е҆го . и҆ не бꙋ́детъ чл҃къ е҆го среди ваⷵ , ꙗ҆́коже ви́дѣти бл҃гаа ꙗ҆́же аꙁъ сътворю вамъ гл҃етъ г҃ь , ꙁанѐ сълга̀ на г҃а ·
Глⷡ‍҇а , л҃ · Сло́во бы́вшее къ і҆е̑ремїи ѿ г҃а гл҃ѧ . та́ко реⷱ‍҇ г҃ь б҃ъ і҆и̑л҃еⷡ‍҇  . въпиши всѧ̀ словеса̀ въ кни́ги , ꙗ҆́же въписахъ а҆ꙁъ к тебѣ . ꙗ҆́ко се дн҃їе грѧдⷮꙋ рече г҃ь , и҆ въꙁ̾вращꙋ и҆с̾селе́нїе людїи мои̑хъ і҆и̑л҃ѧ і҆ и҆ѹ́ды , рече г҃ь . и҆ въꙁвращꙋ ѧ҆̀ на́ ꙁемлю ю́же да́хъ ѿц҃емъ и҆хъ , и҆ съвладꙋть е҆ю · и҆ си словеса ꙗ҆́же гл҃тъ г҃ь ѻ҆ і҆и̑л҃и и҆ ѻ҆ і҆ѹ́дѣ , та́ко рече г҃ь . гласъ стра́шенъ ѹ҆слы́шите , стра́хъ и҆ нѣсть мира . въпраша́ите и҆ ви́дѣте , а҆ще сѧ е҆сть родилъ мꙋжескь полъ . и҆ ѻ҆ стра́сѣ и҆мже и҆мꙋтъ чресла̀ и҆х сп҃сенїе . и҆мже ви́дѣхъ всего чл҃ка , и҆ рꙋцѣ е҆го на чреслехъ его , и҆ꙁ̾врати́шасѧ лица въ ꙁлатени́цꙋ . ѠѼ люте ꙗ҆́ко великъ дн҃ь тои , и҆ нѣсть подо́бна е҆мꙋ . и҆ вре́мѧ тѣсно е҆сть і҆а́ковꙋ , и҆ потомъ сп҃сетсѧ · В то́и дн҃ь рече г҃ь , съкрꙋшꙋ ꙗ҆ре́мъ с вы́ѧ и҆хъ , и҆ ѹ́ꙁы и҆хъ растор̾̾гнꙋ . и҆ не послꙋжатъ тїи ктомꙋ чюжⷣимъ , н҄о послꙋжатъ тїи г҃ꙋ б҃ꙋ свое̑мꙋ . и҆ дв҃да цр҃ѧ въста́влю и҆мъ . сего раⷣ‍ꙵ т҄ы не бо́исѧ ра́бе мои і҆а́кове гл҃етъ г҃ь , ни ѹ҆страша́исѧ і҆и̑л҃ю . ꙗ҆́ко с҄е а҆ꙁъ и҆ꙁведꙋ т҄ѧ и҆ꙁ̾ ꙁемлѝ да́лнеѧ , и҆ племѧ твое иⷥ ꙁемли плѣненїѧ иⷯ · и҆ въꙁ̾врати́тсѧ па́ки і҆а́ковъ и҆ почїетъ , и҆ всего добра̀ и҆сполнь бꙋдеⷮ · и҆ не бꙋдетъ ѹ҆страша́ѧи т҄ѧ . ꙗ҆́ко а҆ꙁъ с тобо́ю е҆смь гл҃етъ г҃ь , сп҃са́аи т҄ѧ . ꙗ҆́ко сътвори́хъ сконча́нїе въ всѣхъ странаⷯ в нѧже раꙁсѣаⷯ т҄ѧ  . тебе же не сътворю въ сконча́нїе , н҄о накажꙋ т҄ѧ в сꙋдꙋ  , дабы не бы́лъ ви́дѣнъ себѣ невин̾ныи . ꙗ҆ко та́ко гл҃еⷮ г҃ь , неи̑сцѣлно съкрꙋше́нїе твое , преѕла̀ ра́на твоѧ . нѣсть сꙋдїѧ сꙋда твое̑го на бо́лѣꙁнь и҆ꙁ̾врачева́сѧ полꙁы нѣсть тебѣ . всѝ дрꙋꙁи твоѝ ꙁабы́ша т҄ѧ . ни въпро́сѧтъ т҄ѧ , ꙗ҆́ко ꙗ҆́ꙁвою вра́жїею пораꙁи́хъ т҄ѧ накаꙁа́нїемъ ѹ҆тверженомъ . мно́жества ради непра́вды твоеѧ ѹ҆мно́жишасѧ грѣси твоѝ . чт҄о въпїеши ѻ҆ съкрꙋше́нїи свое́мъ . неи̑сцѣлна е҆сть бо́лѣꙁнь твоѧ , мно́жествⷶ ради непра́вды твоеѧ , и҆ тве́рдыхъ ради грѣхъ твои̑хъ сътвори́хъ т҄и сїѧ всѧ . того ра́ди всѝ ꙗ҆дꙋщеи тѧ̀ и҆ꙁъе̑дени бꙋдꙋтъ , и҆ всѝ вра́ꙁи твоѝ въ плѣненїе ѿведꙋтсѧ . и҆ погꙋблѧ́ющеи т҄ѧ погꙋбѧтсѧ . и҆ бꙋдꙋтъ раꙁъграблѧ́ющеи т҄ѧ въ раꙁ̾грабле́нїе . ꙗ҆́ко ѻ҆бѧжꙋ срамъ твои , и҆ ѿ ꙗ҆́ꙁвъ твои̑хъ и҆ꙁ̾врачꙋю т҄ѧ рече г҃ь . ꙗ҆́ко и҆ꙁверженꙋ наꙁыва́хꙋ тѧ сїѻне , с҄е е҆сть сеи и҆же не имѣ въꙁыска́ющаго е҆го · Та́ко гл҃еⷮ г҃ь , с҄е а҆ꙁъ въꙁвраще́нїе и҆с̾селе́нїѧ і҆а́ковлѧ , и҆ плѣн̾ники е҆го поми́лꙋю . и҆ въꙁ̾гради́тсѧ граⷣ въ высотꙋ̀ свою и҆ хра́мъ по чинꙋ̀ е҆го ѹ҆твердитсѧ . і҆ иꙁыидꙋтъ и҆ꙁ него поющеи , глаⷵ и҆гра́ющихъ . и҆ ѹ҆мно́жꙋ ѧ҆̀ , и҆ не ѹ҆малѣ́ютъ . и҆ вни́дꙋтъ сн҃ове и҆хъ ꙗ҆́ко и҆ прежде , и҆ свѣдѣнїѧ и҆хъ преⷣ лицемъ мои̑мъ и҆спра́вѧтсѧ . и҆ посѣщꙋ на всѧ̀ стꙋжа́ющаѧ и҆мъ . и҆ бꙋдетъ крѣплѣ́иши е҆го на́ нѧ , и҆ кнѧѕь е҆го и҆ꙁ него и҆ꙁы́идетъ . и҆ съберꙋ ѧ҆̀ и҆ ѻ҆братѧⷮсѧ къ мн҄ѣ . кто́ бо е҆сть тои и҆же приложитъ срⷣце свое ѻ҆брати́тисѧ къ мн҄ѣ рече г҃ь · И҆ бꙋдете м҄и в люди , и҆ а́ꙁъ ва́мъ бꙋдꙋ въ б҃а . ꙗ҆́ко гнѣвъ гн҃ь и҆̑ꙁыиде ꙗ҆́ръ , и҆ꙁыиде гнѣвъ ѻ҆браща́емъ на нечести́выѧ прїидетъ . и҆ не ѿвратиⷮсѧ гнѣвъ ꙗ҆́рости гн҃ѧ , дондеже сътворитъ и҆ въста́витъ мышле́нїѧ срⷣцⷶ е҆го . въ послⷣѣнѧѧ дн҃и поꙁна́ете ѧ҆̀ ·
Глⷡ‍҇а , л҃а · Въ то́и часъ рече г҃ь , бꙋдꙋ въ б҃ъ родꙋ і҆и̑л҃евꙋ , и҆ тїи бꙋдꙋтъ м҄и в люди , та́ко реⷱ‍҇ г҃ь . ѻ҆брѣто́хъ то́плъ въ пꙋсты́ни съ и҆ꙁги́бшими ѿ меча̀ . и҆дѣте и҆ не потреби́те і҆и̑л҃ѧ г҃ь и҆ꙁдалеча ꙗ҆виⷮсѧ е҆мꙋ , и҆ любо́вїю вѣчною въꙁлюби́хъ т҄ѧ . Того дѣлѧ въвлеко́хъ т҄ѧ въ щедроты . ꙗ҆́ко въꙁ̾граждꙋ тѧ , и҆ въꙁградиⷮсѧ дв҃а і҆и̑л҃ева . воꙁмеши тѷмпа́ны своа , і҆ и҆ꙁы́идеши съ собо́роⷨ и҆гра́ющиⷯ . е҆ще наса́дите виногра́ды в̾ горѣ самарїистеи , насажа́юще наса́дите  · и҆ доⷩ‍҇деже чаⷵ не прїидеⷮ не бꙋдⷮꙋ вина̀ събирати и҆ похва́лите ꙗ҆́ко е҆сть дн҃ь въꙁда́нїа , ѿвѣщава́ющихъ въ гора́хъ е҆фрѣмовыхъ · Въста́ните , и҆ вꙁыидѣте въ сїѻ́нъ къ гв҃и б҃ꙋ на́шемꙋ . ꙗ҆́ко та́ко рече г҃ь і҆а́ковꙋ , въꙁвесели́тесѧ и҆ въс̾кликнѣте на главꙋ страⷩ‍҇ . слы́шано сътвори́те и҆ похвали́те . р̾цѣте сп҃се г҃ь лю́ди своѧ ѻ҆ста́нокъ і҆и̑л҃ѧ . с҄е а҆ꙁъ ведꙋ ѧ҆̀ ѿ сѣ́вера , и҆ съберꙋ ѧ҆̀ ѿ конца̀ ꙁемлѝ  . межⷣꙋ и҆ми же бꙋ́дꙋтъ слѣ́пи и҆ хро́ми , тѧго́тна и҆ ража́ющаѧ в̾кꙋпѣ , наро́дъ вели́къ въꙁвраща́ющихсѧ сѣ́мо . съ пла́чеⷨ прїидꙋтъ , и съ ѹ҆тѣше́нїемъ и҆ꙁведꙋ ѧ҆̀ . и҆ преведꙋ ѧ҆̀ чресъ прꙋ́ды во́дъ по пꙋтѝ пра́вꙋ , и҆ не ꙁаблꙋ́дѧтъ по немꙋ . ꙗ҆́ко а҆ꙁъ бⷯѣ і҆и̑л҃еви въ ѿц҃ъ , и҆ е҆фрѣмъ первенецъ м҄и е҆сть · Слы́шите страны сло́во гн҃е , и҆ съвѣсти́те въ ѻ҆́стровѣхъ да́лнихъ . и҆ рцѣте , раꙁвѣѧ́выи і҆и̑л҃ѧ събере́тъ и҆̀ и҆ снабди́тъ и҆̀ , ꙗ҆́ко па́стыръ ста́до свое . ꙗ҆́ко и҆ꙁба́ви г҃ь і҆а́кова , і҆ и҆ꙁѧⷮ и҆̀ ѿ рꙋки силнѣ́ишь е҆го . и҆ прїидꙋтъ и҆ въꙁвеселѧ́тсѧ в̾ горѣ сїѻ́нъ , и҆ прїидꙋтъ къ бл҃готамъ гн҃им̾ , на ꙁеⷨлѧ̀ пшени́ци и҆ вина̀ , и҆ пло́да и҆ ско́та , и҆ ѻ҆вецъ . и҆ бꙋ́детъ дш҃а и҆хъ ꙗ҆́ко и҆ дре́во плоⷣно , и҆ не въꙁа́лчютъ потоⷨ . тогда̀ въꙁдра́дꙋютсѧ дв҃ца в̾ собо́рѣ ю҆́ноⷮстѣ , и҆ стра́цы въꙁра́дꙋюⷮсѧ · и҆ ѻ҆бращꙋ желю и҆хъ на ра́дость , и҆ сътворю и҆хъ весе́лы . въꙁвели́чю и҆ ѹ҆пою дш҃ꙋ жре́ческꙋ сн҃овъ левїи̑нъ , и҆ лю́дїе мои бл҃готъ мои̑хъ насытѧⷮсѧ · Та́ко рече г҃ь . глⷵа в ра́мѣ слы́шанъ бы́сть плаⷱ‍҇ и҆ рыда́нїе и҆ во́пль . рахи́ль пла́чющисѧ ѻ҆ сн҃охъ своиⷯ , и҆ не хотѧ́ше ѹ҆тѣши́тисѧ ꙗ҆́ко нⷵѣ и҆хъ · Та́ко рече г҃ь , да почїетъ гла́съ твои ѿ пла́ча , и҆ ѻ҆чи твои ѿ сле́ꙁъ , ꙗ҆́ко е҆сть м̾ꙁда дѣлесе́мъ твои̑м̾ , гл҃етъ г҃ь . и҆ въꙁвратѧⷮсѧ ѿ ꙁемлѧ̀ вра́жїѧ . и҆ е҆сть наде́жⷣа послѣднимъ твои̑м̾ , гл҃етъ г҃ь . и҆ навратѧ́тсѧ сн҃ове твои до своиⷯ страⷩ‍҇ , слы́ша слы́шахъ е҆фрѣма преселе́на . накаꙁа́лъ мѧ е҆си г҃и , и҆ не наста́виⷯсѧ а҆ꙁъ . ꙗ҆́ко и҆ телецъ не наѹ҆чи́хсѧ . ѻ҆брати мѧ и҆ ѻ҆бращꙋсѧ , ꙗ҆́ко т҄ы г҃ь б҃ъ мои . ꙗ҆́ко послѣжⷣе плѣне́нїѧ мое̑го покаѧ́хсѧ , и҆ послѣжде раꙁꙋмѣ́нїѧ въстенахъ . въ дн҃ь срамле́нїи скаꙁа́хъ тебѣ , ꙗ҆́ко прїѧ́хъ ѹ҆кори́ꙁнꙋ ѿ ю́ности мое̑ѧ . сн҃ъ любе́ꙁеⷩ‍҇ мн҄ѣ е҆фрѣмъ , ѻ҆тро́ча пита́ѧсѧ . ꙗ҆́ко е҆лма же словеса̀ моѧ в немъ , па́мѧтїю помѧнꙋ и҆̀ , того ра́ди потща́хсѧ к немꙋ . ми́лꙋѧ поми́лꙋю и҆̀ рече г҃ь · Поста́висѧ самъ сїѻ́не , сътвори мꙋче́нїе . напра́ви срⷣце свое на пꙋть пра́въ , и҆мже и҆де . въꙁврати́сѧ дв҃це і҆и̑л҃ева , ѻ҆брати́сѧ въ гра́ды своѧ желѣ́ющи . доко́лѣ ѿвраща́ешисѧ дщи нечистова́на . ꙗ҆́ко съꙁда г҃ь сп҃съ въ насажⷣенїе но́во , в не́мже сп҃сенїи ѻ҆бита́ютъ чл҃цы · Та́ко рече г҃ь , е҆ще рекꙋтъ сло́во въ жидов̾стеи и҆ въ гра́дѣхъ е҆ѧ̀ , е҆гда̀ ѻ҆бращꙋ и҆с̾селе́нїе е҆го . блⷵви т҄ѧ г҃ь лѣпото пра́вды , горо ст҃аѧ  . и҆ живꙋщеи въ і҆ѹ҆де́и , и҆ въ всѣхъ градⷯѣ е҆ѧ̀ вкꙋпѣ , тѧжа́теле и҆ пасты́ри . ꙗ҆́ко ѹ҆поиⷯ всѧ́кꙋ дш҃ꙋ жа́ждꙋщꙋ , и҆ всѧ́кꙋ дш҃ꙋ а҆́лчющꙋ насытихъ . того ради въста́хъ и҆ ви́дѣхъ , и҆ соⷩ‍҇ ми сла́докъ бы́сть · Се̑ дн҃їе грѧдⷮꙋ гл҃етъ г҃ь , и҆ всѣ́ю і҆и̑л҃ѧ і҆ и҆ѹ́дꙋ племѧ̀ чл҃че , и҆ племѧ̀ ско́тїе · и҆ бꙋдеⷮ ꙗ҆́коже бдѣ́хъ на́ нѧ потреби́ти и҆ ꙁаꙁли́ти . та́коже ѹ҆бꙋждꙋсѧ до ниⷯ съгражⷣати и҆ насажⷣати , рече г҃ь · В ты дн҃и не рекꙋтъ ктомꙋ , ѿц҃ы ꙗ҆до́ша ки́село , а҆ ꙁꙋ́бы дѣтемъ ѻѻ҆ско́минишасѧ . н҄о ко́ждо свои̑мъ грѣхомъ ѹ҆́мретъ . и҆ ꙗ҆́д̾шемꙋ ки́село ѻ҆ѻ҆скоминѧ́тсѧ ꙁꙋ́бы е҆го · Се дн҃їе грѧдꙋтъ гл҃етъ г҃ь , и҆ ꙁавѣщаю до́мꙋ і҆и̑л҃евꙋ и҆ до́мꙋ і҆ѹ́динꙋ ꙁавѣтъ нов̾ , не по ꙁавѣтꙋ и҆же ꙁавѣща́хъ ѿц҃емъ и҆х̾ , въ дн҃ь во́ньже поѧвшꙋ ми ꙁа́ рꙋкꙋ и҆хъ , и҆ въꙁвестѝ ѧ҆̀ ѿ ꙁемлѧ̀ е҆гѷпет̾ски . ꙗ҆́ко тїи не пребы́ша в̾ ꙁавѣтѣ мое̑мъ , и҆ а́ꙁъ не брего́хъ и҆хъ гл҃етъ г҃ь . ꙗ҆́ко с҄е ꙁавѣтъ и҆же ꙁавѣщаю до́мꙋ і҆и̑л҃вꙋ по́ дн҃ехъ тѣхъ гл҃етъ г҃ь . даю ꙁако́ны моѧ въ ѹ҆́мы и҆хъ , и҆ на срⷣцыхъ и҆хъ напишꙋ ѧ҆̀ . и҆ бꙋдꙋ и҆мъ въ б҃ъ и҆ тїи бꙋдꙋтъ ми в лю́ди . и҆ не наѹ҆ча́тъ ко́ждо бли́жнѧго свое̑го , ни кожⷣо бра́та свое̑го гл҃ѧ , поꙁна́и г҃а . ꙗ҆́ко вс҄и поꙁна́ютъ м҄ѧ ѿ мала́го иⷯ до вели́каго  . ꙗ҆́ко млⷵтивъ бꙋдꙋ непра́вдамъ и҆хъ , и҆ грѣхи и҆хъ не помѧнꙋ ктомꙋ · А҆ще въꙁнесе́тсѧ нб҃о на высотꙋ реⷱ‍҇ г҃ь , и҆ а́ще смириⷮсѧ по́ждь ꙁемлѧ̀ ни́ꙁꙋ , и҆ а́ꙁъ не ѿвергꙋ ро́да і҆и̑л҃ева , ѻ҆ всеⷨ е҆же сътвори реⷱ‍҇ г҃ь · Та́ко рече г҃ь , да́выи слн҃це въ свѣтъ дн҃и , мⷵць и҆ ѕвѣꙁды на свⷮѣ нощи . и҆ во́пль на мори , и҆ въꙁшꙋмѣша во́лны е҆го . г҃ь вседержи́тель и҆мѧ е҆мꙋ . а҆ще премо́л̾кнꙋтъ сїи сꙋди ѿ лица̀ мое̑го рече г҃ь , т҄о и҆ ро́дъ і҆и̑л҃евъ премол̾кнетъ бы́ти стра́нѣ преⷣ лицемъ мои̑мъ всѧ дн҃и · Се̑ дн҃їе грѧдꙋтъ рече г҃ь , и҆ съгради́тсѧ градъ гв҃и ѿ сꙋна а҆намеи̑л̾лѧ до враⷮ ѹ҆го́лныⷯ · і҆ и҆ꙁы́идетъ раꙁмѣре́нїе е҆го проти́вꙋ и҆мъ до моги́лъ гари́въ , и҆ ѻ҆бы́имеⷮсѧ ѻ҆́крⷵтъ и҆ꙁбо́рными камы́ки , и҆ ве́сь а҆с̾саримо́ѳ̾ , до водоте́чи нахал̾ смрѣчнаго , до ѹ҆́го́лныхъ вра́тъ ко́ньскиⷯ въсто́чное ѻ҆сщ҃енїе гв҃и . и҆ ктомꙋ не посѣче́тъ , и҆ не потреби́тсѧ ктомꙋ въ вѣ́ки ·
Глⷡ‍҇а , л҃в · Ило́во бы́вшее къ і҆е̑ремїи ѿ г҃а гл҃ѧ , в̾ десѧ́тое лѣто седекїи цр҃ѧ і҆ѹ́дина . т҄о лѣто ѻ҆́смоенадесѧте , нав̾ходоносо́рꙋ цр҃ю вавѷлоньскꙋ . си́ла же цр҃ѧ вавѷлоньска ѻ҆строжи ѻ҆ і҆ерⷵли́мѣ . і҆еремїа же стрегомъ бѧше въ дворѣ темни́чнемъ , ꙗ҆же е҆сть въ дворѣ цр҃ѧ і҆ѹ́дина . в не́иже ꙁатвори и҆̀ седекїа цр҃ь , гл҃ѧ , почто т҄ы прорица́еши , гл҃ѧ , та́ко реⷱ‍҇ г҃ь , с҄е а҆́ꙁъ даю се́и граⷣ въ рꙋцѣ цр҃ѧ вавѷленьска , и҆ во́ꙁметъ и҆̀ . и҆ седекїѧ цр҃ь і҆ѹ́динъ не ѹ҆цѣлѣетъ ѿ рꙋкꙋ хал̾дѣискꙋ . ꙗ҆́ко преда́нїеⷨ предаⷵсѧ въ рꙋцѣ цр҃ѧ вавѷлоньска . и҆ съгл҃ет̾ ѹ҆сты̀ свои́ми къ ѹ҆стомъ е҆го , и҆ и҆ ѻ́чи е҆мꙋ ѻ҆́чи е҆го ѹ҆́ꙁрита . и҆ въ вавѷлонъ вни́деⷮ седекїѧ , и҆ т҄ꙋ сѧ́деⷮ до́ндеже посѣщꙋ е҆го , гл҃ет̾ г҃ь . а҆ще ⷤ‍ⷷ ли вое̑ва́ти бꙋ́дете на халдѣи , ничесоже ѹ҆спѣете · И҆ рече і҆еремїѧ , бы́сть сло́во гн҃е ко мнѣ гл҃ѧ . с҄е а҆намеи́лъ сн҃ъ сало́мль бра́та ѿц҃а твоеⷢ‍҇ и҆́детъ к тебѣ , гл҃ѧ . прикꙋпи село̀ мое е҆же въ е҆наѳо́ѳѣ , ꙗ҆́ко тебѣ сꙋдъ прїѧ́ти въ притѧжа́нїе е҆же кꙋпити е҆̀ и҆ прїиде къ мнѣ а҆намеи́лъ сн҃ъ сало́мль брата ѿц҃а мое̑го , по словесѝ гн҃ю въ дворъ темниⷱ‍҇ныи , и҆ реⷱ‍҇ м҄и . прикꙋпи себѣ село̀ мое е҆же въ е҆наѳо́ѳѣ в̾ ꙁемли венїаминѣ . ꙗ҆́ко тебѣ сꙋдъ прикꙋпити , ты б҄о старѣи . и҆ раꙁꙋмѣхъ ꙗ҆́ко сло́во гн҃е е҆сть . и҆ прикꙋпихъ село̀ а҆намеи́ле сн҃а бра́та ѿц҃а мое̑го ѿ а҆наѳо́ѳа . и҆ поста́вихъ е҆мꙋ сеⷣмьна́десѧть си́кль сребра̀ , и҆ въписа́хъ в̾ кни́ги и҆ ꙁнаменахъ , и҆ поста́вихъ по́слꙋхи , и҆ поста́вихъ сребро̀ въ превѣснѧхъ . и҆ вꙁѧⷯ книги скꙋпленїѧ , почтеныа и҆ ꙁна́менаныа и҆ въпрошанїѧ и҆ ѿвѣта , и҆ во́лѧ прида́нїѧ , и҆ кни́гꙋ ѿве́рꙁенꙋ . и҆ да́хъ кни́ги кꙋпленїѧ варꙋхови сн҃ꙋ нирїинꙋ сн҃а маа́геѻ҆ва , преⷣ ѻ҆чи́ма а҆намеи́лѧ сн҃ꙋ бра́та ѿц҃а мое̑го . и҆ преⷣ ѻ҆чима стоа́щихъ по́слꙋх̾ , и҆ въписа́вшихъ въ кни́ги скꙋпленїѧ . и преⷣ ѻ҆чима всѣхъ жидо́въ , сѣдѧ́щиⷯ въ дворѣ темни́чномъ . и҆ съчинихъ варꙋхꙋ преⷣ ѻ҆чима и҆хъ гл҃ѧ · Тако рече г҃ь вседержи́тель , воꙁмѝ кни́ги сїѧ скꙋпленыѧ почтеныѧ , и҆ въложи ѧ҆̀ въ сосꙋдъ гли́нѧнъ , да пребꙋдꙋтъ дн҃и множа́иша . ꙗ҆́ко та́ко реⷱ‍҇ г҆ь · Є҆ще притѧ́жꙋтсѧ хра́ми и села и҆ виногра́ды на се́и ꙁемли · И҆ молиⷯсѧ къ гв҃и по да́нїи кни́гъ прикꙋпленїѧ варꙋхꙋ сн҃ꙋ нирїинꙋ гл҃ѧ . ѻ҆ сꙋщїи г҃и г҃и , т҄ы сътвори нб҃о и ꙁеⷨлю крѣпостѣю твое́ю вели́кою , и҆ мы́ш̾цею твое́ю высо́кою . не потаи́тсѧ ѿ тебе ничтоже , творѧ́и млⷵть въ тысꙋща . и҆ ѿда́ѧи грѣхи ѿч҃а в нѣдрⷶ чаⷣ и҆хъ с ни́ми , б҃ъ великїи и҆ крѣпкїи б҃ъ вели́ка совѣта и҆ си́ленъ дѣлесы , б҃ъ вели́къ и҆ вседръжи́тель , вели́ко и҆мененъ г҃ь . ѻ҆́чи твоѝ на пꙋтеⷯ сн҃в̾ чл҃чь , да́ти комꙋждо по пꙋти е҆го . и҆же сътворѝ ꙁна́менїѧ и҆ чюдеса въ ꙁемли е҆гѷпетъстѣ до сего дн҃е . и҆ въ і҆и̑л҃и и҆ въ лю́дехъ . и҆ сътворѝ и҆мѧ себѣ ꙗ҆ко сїи дн҃ь . і҆ и҆ꙁведе лю́ди своѧ̀ і҆и̑л҃ѧ и҆ꙁ̾ ꙁемлѧ е҆гѷпетъски ꙁна́менїи и҆ чюдесы , рꙋкою крѣ́пкою и҆ мы́шцею высо́кою , и҆ видѣнїи вели́кими . и҆ дасть и҆мъ сїю ꙁе́млю , кипѧщꙋю мле́комъ и҆̑ ме́дом̾ , е҆ю́же клѧⷮсѧ ѿц҃емъ иⷯ · и҆ внидо́ша и҆ прїѧ́ша ю҆̀ . и҆ не послꙋша́ша гла́са твое̑го и҆ въ ꙁаповѣ́дехъ твоиⷯ не ходи́ша . всѐ е҆же ꙁаповеда̀ иⷨ не сътвори́ша , и҆ сътвори́ша събы́тисѧ семꙋ всемꙋ Се наро́дъ и҆деⷮ на се́и гра́дъ вꙁѧти е҆го . и҆ гра́дъ вда́нъ е҆сть в рꙋцѣ хаⷧ‍҇деистѣ , и҆ в рꙋцѣ вою́ющимъ нань ѿ лица̀ мечю и҆ гла́дꙋ и҆ морꙋ . ꙗ҆́коже гл҃а та́ко и҆ быⷵ · А҆ ты̀ ко мнѣ гл҃еши , притѧжи себѣ село сребро́мъ . и҆ вписа́хъ в̾ книги и҆ ꙁнаменаⷯ , и҆ послꙋшествовахъ послꙋхи , градъ же предаⷵсѧ в рꙋцѣ халдеистѣ · И҆ бысть сло́во гн҃е къ мнѣ гл҃ѧ . а҆ꙁъ г҃ь б҃ъ всеи пло́ти . е҆да ѿ мене ѹ҆таи́тсѧ чт҄о . сего раⷣ‍ꙵ та́ко рече г҃ь б҃ъ і҆и҃леⷡ‍҇ , ѿда́нъ преда́стьсѧ сеи гра́дъ в рꙋцѣ цр҃ѧ вавѷло́н̾ска , и҆ во́ꙁметъ и҆̀ . и҆ прїидꙋтъ халде́и вою́ющеи на се́и гра́дъ , и҆ пожгꙋтъ и҆̀ ѻ҆гне́мъ , и҆ хра́мъ пожгꙋтъ , и҆ в нихже кади́шⷶ на хра́минахъ свои̑хъ ваа́лови . и҆ воꙁлїѧша въꙁлїѧнїѧ богомъ и́нѣмъ ꙗ҆́коже раꙁгнѣвати мѧ . ꙗ҆́ко бѣша сн҃ове і҆и̑л҃еви и҆ сн҃ове і҆ѹ́дины , е҆ді́ни творѧ́ще ѕл҄о преⷣ ѻ҆чима мои́ма ѿ ю́ности и҆хъ . подвиꙁа́ющеи м҄ѧ доселѣ на гнѣвъ в̾ дѣлехъ рꙋкъ свои̑̑хъ рече г҃ь . ꙗ҆́ко на гнѣвъ мои и҆ на ꙗ҆́рость мою б҄ѣ гра́дъ сеи , ѿ негоже дн҃е съгради́ша и҆̀ до сего дне ѿста́вити и҆̀ ѿ лица̀ мое̑го . ѕло́бы ра́ди сн҃овъ і҆и̑л҃евъ , і҆ и҆ѹ́динъ . ꙗ҆́ко сътвори́шⷶ раꙁгнѣвати м҄ѧ , и҆ цр҃и и҆хъ и҆ кн҃ѕи и҆хъ , и҆ вельмо́жа и҆хъ и҆ жръцы и҆хъ и҆ проро́цы и҆х̾ , мꙋжи і҆ѹ́дини живꙋщеи въ і҆ерⷵлимѣ . и҆ ѻ҆брати́ша хребетъ и҆хъ къ мн҄ѣ а҆ не лицѐ . и҆ накаꙁа́хъ ѧ҆̀ и҆ꙁъ ѹ́тра , и҆ не послꙋшаша прїѧти накаꙁа́нїѧ . и҆ положи́ша ѻ҆скверне́нїа и҆хъ в̾ домꙋ , и҆деже наречесѧ и҆́мѧ мое в нечистота́хъ и҆хъ . и҆ съгради́ша требища ваалꙋ , ꙗ҆́же въ дебри сн҃а е҆н̾наа́мова , ꙗ҆́коже вноси́ти сн҃ы и҆хъ и҆ дще́ри и҆хъ моло́хꙋ е҆гоже нѣсмь ꙁаповѣда́лъ и҆мъ . и не въꙁы́иде на срⷣце мое , ꙗ҆́коже сътвори́ти ѻ҆гнꙋше́нїѧ того , на согрѣшенїе і҆ѹ́дѣ · И҆ нн҃ѣ та́ко реⷱ‍҇ г҃ь б҃ъ і҆ил҃еⷡ‍҇ до гра́да , е҆мꙋже т҄и гл҃еши преда́тисѧ въ рꙋ́цѣ цр҃ѧ вавѷлоньска , мечеⷨ и҆ гла́домъ и҆ ѻ҆пꙋщенїемъ · Се̑ а҆ꙁъ съберꙋ ѧ҆̀ ѿ всеѧ̀ ꙁемлѧ , и҆дѣже рас̾сѣѧ́хъ ѧ҆̀ въ гнѣвѣ мое̑мъ , и҆ ꙗ҆рости мое́и , и҆ въ раꙁ̾гнѣ́ванїи велїемъ . и҆ ѻ҆бращꙋ ѧ҆̀ на сѐ мѣсто , и҆ посажꙋ ѧ҆̀ ѹ҆пова́нѣ . и҆ бꙋдꙋтъ м҄и въ лю́ди и҆ а́ꙁъ бꙋ́дꙋ и҆мъ въ б҃а . и҆ да́мъ и҆мъ пꙋть и҆́нъ , и҆ срⷣце и҆́но , боѧ́тисѧ менѐ вс҃ѧ дн҃и , и҆ на бл҃готꙋ и҆мъ и҆ ча́домъ и҆хъ по нихъ . и҆ ꙁавѣща́ю иⷨ ꙁавѣтъ вѣ́чныи , е҆гоже не ѿвращꙋ по нихъ . и҆ стра́хъ мо́и дамъ въ срⷣце ихъ , ꙗ҆коже не ѿстꙋпити и҆мъ ѿⷮ мене , и҆ посѣщꙋ ꙗ҆коже ѹ҆блажити ѧ҆̀ . и҆ насажꙋ ѧ҆̀ в се́и ꙁемли съ вѣрою , и҆ съ всѣмъ срⷣцемъ мои̑мъ , и҆ съ всею̀ дш҃ею мое̑ю · Ꙗ҆́ко та́ко рече г҃ь , и҆ ꙗ҆́коже наведохъ на лю́ди моѧ̀ сїѧ вс҄ѧ ꙁло́бы сїѧ вели́кїа . та́коⷤ‍ⷷ а҆́ꙁъ наведꙋ на сїа вс҄ѧ бл҃готы , ꙗ҆́же а҆́ꙁъ съгл҃ахъ к ни́мъ . и҆ ѻ҆блада́ют̾ села на ꙁемли ю҆́же т҄ы гл҃еши , непрохоⷣно е҆сть ѿ чл҃ка и҆ скота . и҆ предашасѧ в рꙋцѣ халде́истѣ . и҆ притѧжⷮꙋсѧ села среброⷨ , и҆ въпи́шеши в̾ кни́ги , и҆ ꙁнамена́еши , и҆ послꙋшиши по́слꙋхи . въ ꙁе́мли венїѧми́нѣ , и҆ ѻ́крⷵтъ і҆ерⷵли́ма , и҆ въ градⷯѣ і҆ѹ́динѣх̾ , и҆ въ градⷯѣ горьскиⷯ , и҆ въ градѣх̾ по́льскихъ , и҆ въ градⷯѣ наге́въ . ꙗ҆́ко въꙁ̾вращꙋ и҆с̾селенїа и҆хъ гл҃еⷮ г҃ь ·
Глⷡ‍҇а , л҃г · И бы́сть сло́во гн҃е къ і҆еремїи второе , то́и же бѧ́ше е҆щѐ свѧ́ꙁанъ въ ро́вѣ темничнеⷨ гл҃ѧ · Та́ко рече г҃ь , творѧ́и ꙁе́млю , и҆ простира́ѧ ю҆̀ ꙗко и҆спра́вити ю҆̀ , г҃ь и҆мѧ е҆мꙋ · въꙁопїи къ мнѣ и҆ ѿвѣща́ю ти , и҆ совѣстꙋю тебѣ вели́ко и҆ крѣп̾ко , е҆гоже нѣси раꙁꙋмѣлъ  . ꙗ҆́ко та́ко рече г҃ь б҃ъ і҆и̑л҃евъ ѻ҆ домохъ гра́да сего , и҆ ѻ҆ хра́мѣхъ цр҃ѧ і҆ѹ́дина , растерꙁаныхъ на ѻ҆стро́гъ и҆ на ꙁабра́ла . ꙗ҆коⷤ‍ⷷ проти́витисѧ къ халдѣ́емъ , и҆ наполни́ти и҆̀ мр҃твъ чл҃къ , ꙗ҆́же побиⷯ въ гнѣ́вѣ мое̑м̾ , и҆ въ ꙗ҆́рости мое́и . и҆ ѿвратиⷯ лице свое ѿ ниⷯ , ѻ҆ всⷯѣ ѕлобаⷯ и҆хъ · Се а҆́ꙁъ наведꙋ на нѧ срастенїе , і҆ и҆сцѣленїеⷨ иⷥврачюю ѧ҆̀ . и҆ ꙗ҆влю и҆мъ послꙋшати і҆ и҆ꙁврачю́ю ѧ҆̀ , и҆ сътворю и҆мъ ми́ръ и҆ вѣрꙋ . и҆ ѻ҆бращꙋ и҆с̾селе́нїе і҆ѹ́дино , і҆ и҆с̾селенїе і҆ерⷵли́мле , и҆ съгражⷣꙋ ѧ҆̀ ꙗ҆́ко и҆ прежⷣе . и҆ ѻ҆чищꙋ ѧ҆̀ ѿ всѣхъ непра́вдъ и҆хъ ꙗ҆́же съгрѣши́ша ми . и҆ млⷵтивъ бꙋдꙋ всⷨѣ непра́вдамъ иⷯ , и҆миже ѿстꙋпи́ша ѿ мене , и҆ погордѣша мно́ю . и҆ бꙋдет̾ въ веселїе и҆ въ хва́лꙋ , и҆ въ величїе всѣмъ лю́демъ ꙁемлѧ̀ . ꙗ҆́же ѹ҆слы́шатъ вс҄ѧ бл҃готы , ꙗ҆́же а҆ꙁъ творю . и҆ ѹ҆боѧⷮсѧ и҆ раꙁгнѣваюⷮсѧ ѻ҆ всⷯѣ бл҃готаⷯ , и҆ ѻ҆ всеⷨ мире , и҆же аⷥ творю иⷨ · Та́ко рече г҃ь , е҆ще ѹ҆слы́шитсѧ в семъ мѣсте , е҆мꙋже в҄ы гл҃ете , пꙋсто е҆сть ѿ чл҃къ и҆ ѿ скота въ гра́дѣхъ і҆ѹ́динѣхъ , и҆ внѣ і҆ерⷵли́ма ѻ҆пꙋстѣвшихъ , понеже нѣсть чл҃ка н҄и скота . гла́съ веселїѧ , и҆ гла́съ ра́дости . глаⷵ женѧ́щагосѧ , и҆ гла́съ невѣстенъ · гла́съ гл҃ющиⷯ и҆сповѣда́итесѧ гв҃и вседръжи́телю ꙗ҆ко бл҃гъ г҃ь , ꙗ҆́ко в̾ вѣкъ млⷵть е҆го . и҆ принесꙋтъ да́ры похваленїѧ въ доⷨ гн҃ь , ꙗ҆́ко въꙁвращꙋ вс҄е и҆с̾селе́нїе ꙁемлѧ тоѧ̀ по пе́рьвомꙋ , рече г҃ь · Та́ко гл҃етъ г҃ь си́лъ , е҆щѐ бꙋдетъ на се́мъ мѣстѣ пꙋстѣмъ , и҆́мже нѣсть чл҃ка н҄и скота̀ , въ всⷯѣ градⷯѣ е҆го ѻ҆бителницъ , пастⷯꙋ поставлѧ́ю̑щь па́ствы , а҆ въ градⷯѣ горныⷯ , и҆ въ градⷯѣ по́льскиⷯ , и҆ въ градⷯѣ наге́въ , и҆ въ ꙁемлѝ венїаминѣ , и҆ въ ѻ҆крⷵтъныхъ і҆ерⷵли́ма , и҆ въ гра́дѣхъ і҆ѹ́динѣхъ , е҆щѐ поидꙋтъ ѻ҆́вца къ рꙋцѣ чтꙋщаго , гл҃ет г҃ь · Се дн҃їе грѧдⷮꙋ рече г҃ь , и҆ въставлю сло́во бл҃го , е҆же гл҃ахъ къ домꙋ і҆и̑л҃евꙋ , и҆ къ до́мꙋ і҆ѹ҆динꙋ . въ тѣхъ дн҃ехъ и҆ въ то́и чаⷵ , с̾плоди́тисѧ повелю двⷣвꙋ пло́дꙋ пра́веⷣнꙋ , и҆ сътворитъ сꙋдъ и҆ пра́вдꙋ на ꙁемлѝ . въ тѣхъ дн҃ехъ спасенъ бꙋ́етъ і҆ѹ́да , і҆и̑л҃ь пребꙋдеⷮ въ наде́жди . и҆ с҄е е҆сть и҆мѧ , и҆́мже нарекꙋтъ и҆̀ , г҃ь пра́ведныи на́шъ · Та́ко б҄о рече г҃ь , не погибнеⷮ ѿ дв҃да мꙋжъ сѣдѧ́и на прⷵтлѣ до́мꙋ і҆̑и̑л҃ева . и҆ ѿ жрецъ и҆ ѿ левѷтовъ не поги́бнет̾ мꙋжъ ѿ лица мое̑го , приносѧи всесоⷤженїе и҆ ѻ҆сщ҃ен̾наѧ , и҆ побѣднаѧ приношенїѧ по всѧ̀ дн҃и · И҆ бы́сть сло́во гн҃е къ і҆еремїи гл҃ѧ . та́ко гл҃етъ г҃ь , мо́жетъ л҄и прерꙋшитисѧ ꙁавѣтъ мо́и съ дн҃емъ , и҆ ꙁавѣт̾ мо́и съ нощїю , е҆же не бы́ти дн҃ю и҆ но́щи въ ча́съ свои . и҆ ꙁавѣтъ мо́и бꙋдет̾ мощѝ прерꙋшитисѧ съ дв҃домъ рабоⷨ мои̑м̾ , е҆же не бы́ти ѿ него̀ сн҃ꙋ цр҃ьствꙋ́ющꙋ на прⷵтлѣ е҆го , и҆ левѷти и҆ сщ҃ен̾ници рабѝ моѝ . ꙗ҆́коже сочтены бы́ти не могꙋтъ ѕвѣꙁды нбⷵныѧ , н҄и и҆ꙁмѣренъ бы́ти пѣсок̾ мор̾скїи . та́ко ѹ҆мно́жꙋ сѣмѧ раба̀ мое̑го дв҃да , и҆ левѷты слꙋже́бники моа̀ · И҆ бы́сть сло́во гн҃е къ мнѣ гл҃ѧ , е҆да̀ не ви́дѣлъ е҆си чт҄о рекоша лю́дїе сїи гл҃юще . дв҄а наро́да иⷯже и҆ꙁволи г҃ь ꙁавержены сꙋть , и҆ люⷣми мои́ми погор̾дѣша . сего ради ꙗ҆́ко да не бꙋдеⷮ ктомꙋ нароⷣ преⷣ ними · Та́ко рече г҃ь не положихъ л҄и ѹ҆бо ꙁавѣта межⷣꙋ дн҃емъ и҆ но́щїю , и҆ ꙁако́новъ нб҃ꙋ и҆ ꙁемлѝ  . тогда̀ сѣмѧ і҆а́ковле , и҆ двⷣа раба̀ мое̑го ѿвръгꙋ . е҆же не прїѧ́ти ѿ сѣмене е҆го кнѧѕеи сѣмене а҆врааⷨлѧ , і҆ и҆а́ковлѧ . ꙗ҆́ко па́ки приведꙋ ѻ҆бращенїе и҆хъ , и҆ поми́лꙋю ѧ҆̀ ·
Глⷡ‍҇а , л҃д · Сло́во е҆же бы́сть къ і҆еремїи ѿ г҃а , е҆гда навходоносо́ръ цр҃ь вавѷлоньскь , и҆ вс҄и во́и е҆го , и҆ всѧ̀ ꙁемлѧ̀ вла́сти е҆го , и҆ вс҄и лю́дїе вое̑ва́хꙋ на і҆ерⷵли́ма , и҆ на всѧ̀ гра́ды і҆ѹ́дины , гл҃ѧ · Та́ко рече г҃ь б҃ъ і҆и̑л҃евъ  , и҆ди къ седекїи цр҃ю і҆ѹ́динꙋ , и҆ речеши е҆мꙋ . тако рече г҃ь , преда́нїемъ преда́стьсѧ се́и граⷣ в рꙋцѣ цр҃ѧ вавѷлоньска , и҆ во́ꙁмеⷮ и҆̀҆̀ и҆ пож̾жеⷮ и҆̀ ѻ҆гнеⷨ . и҆ т҄ы не ѹ҆цѣлѣе̑ши ѿ рꙋкꙋ е҆го , и҆ ꙗ҆тїеⷨ и҆́мешисѧ , и҆ в рꙋцѣ е҆го даси́сѧ и҆ ѻ́чи твоѝ ѻ҆́чи е҆го ѹ҆́҆́ꙁрита , и҆ ѹ҆ста твоа съ ѹ҆сты е҆го съгл҃ютъ , и҆ въ вавѷлонъ вни́деши . н҄о ѻ҆баче слы́ши сло́во гн҃е седекїѧ цр҃ю і҆ѹ́динъ · Та́ко рече г҃ь к тебѣ , не ѹ҆́мреши ѿ меча̀ , н҄о въ ми́ре ѹ҆́мреши . и҆ ꙗ҆́коже сѧ сꙋть пла́кали ѿц҃ъ твои̑х̾ црⷵтвова́вшиⷯ прежⷣе тебе , пла́чюⷮсѧ и҆ тебе . ѠѼ г҃и , и҆ лю́тѣ г҃и . и҆ въспла́чютсѧ и҆ тебе , ꙗ҆́ко сло́во съгл҃ахъ рече г҃ь · И҆ гл҃а і҆еремїа пррⷪ‍҇къ къ седекїи цр҃ю і҆ѹ́динꙋ , вс҄ѧ словеса̀ с҄и въ і҆ерⷵли́мѣ . и҆ си́ла цр҃ѧ вавѷлоньска вое̑ва на і҆ерⷵли́ма , и҆ на гра́ды і҆ѹ́дины нерасы́паныѧ , лахиⷵ , и҆ а́ѕика . ꙗ҆́ко т҄а ѻ҆ста́ста во́ градѣхъ і҆ѹ́динѣхъ , гра́ды тве́рды · Сло́во бы́вшее къ і҆еремїи ѿ г҃а , по сконча́нїи цр҃ѧ седекїѧ ꙁавѣтъ къ лю́демъ и҆же въ і҆ерⷵли́мѣ . ꙗ҆́ко поꙁва́ти ѿпꙋщенїе , ꙗ҆́коже и҆спꙋстити комꙋждо рабъ свои̑хъ и҆ рабꙋ̀ свою̀ , жидови́на и҆ жидовыню сво́бодь , ꙗ҆́коже не рабо́тати мꙋжꙋ і҆и̑л҃ѧ . и҆ ѻ҆брати́шасѧ вс҄ѧ вельмо́жа и҆ вс҄и лю́дїе въстꙋпи́вшеи въ ꙁавѣтъ , ꙗ҆́коже пꙋстити комꙋждо ра́бъ свои , и҆ комꙋждо рабꙋ̀ свою свобоⷣ , и҆ ктомꙋ е҆же не владѣти и҆́ми . сего ради послꙋшаша и҆ пꙋстиша , и҆ ѻ҆брати́шасѧ воспѧть . и҆ въꙁдръжа́ша па́ки рабы и҆ рабы́нѧ своѧ , и҆́хже пꙋстиша свобоⷣ , и҆ вꙁѧ́ша въ рабы̀ и҆ рабы́нѧ · И҆ бы́сть сло́во гн҃е къ і҆еремїи ѿ г҃а гл҃ѧ . та́ко рече г҃ь б҃ъ і҆и̑л҃евъ , а҆́ꙁъ ꙁавѣщаⷯ ꙁавѣтъ ѿц҃емъ ва́шиⷨ , въ дн҃ь вон̾же и҆ꙁба́вихъ ѧ҆̀ ѿ ꙁемлѧ е҆гѷпетьски и҆ꙁ до́мꙋ рабо́тна , гл҃ѧ . ꙗ҆ко скон̾чае̑тсѧ , ѕ҃ лѣтъ , да пꙋсти́ши бра́та свое̑го жидови́на , и҆же продан̾ е҆сть тебѣ . и҆ да дѣ́лаеⷮ т҄и , ѕ҃ лⷮѣ , и҆ да пꙋстиши свобоⷣ ѿ себе · и҆ не послꙋша́ша мене ѿц҃ы ва́ши , н҄и приклони́ша ѹ҆́ха свое̑го . и҆ ѻ҆братистесѧ в҄ы дне́сь , сътвори́ти пра́ваѧ преⷣ ѻ҆чима мои́ма , ꙗ҆́коже поꙁвати комꙋждо проще́нїе бли́жнемꙋ свое̑мꙋ . и҆ сконча́ша ꙁавѣтъ преⷣ лицемъ моиⷨ въ домꙋ , и҆дѣже наречесѧ и҆мѧ моѐ в неⷨ . и҆ ѿврати́стесѧ и҆ ѻ҆сквернисте ꙁавⷮѣ мо́и , ꙗ҆коⷤ‍ⷷ ѻ҆брати́ти комꙋⷤдо ра́бъ свои и҆ рабꙋ свою̀ , ꙗ҆́же бѣсте и҆спꙋстили свобоⷣ дш҃ꙋ иⷯ . покори́сте ѧ҆̀ ꙗ҆́коже бы́ти ва́мъ въ рабы̀ и҆ въ рабы́нѧ · Того ради си́це реⷱ‍҇ г҃ь , в҄ы не послꙋшасте менѐ поꙁвати проще́нїа ко́ждо бра́тꙋ свое̑мꙋ , и҆ ко́ждо бли́жнемꙋ свое̑мꙋ . с҄е а҆́ꙁъ ꙁовꙋ проще́нїе ва́мъ на ме́чъ , и҆ на смр҃ть и҆ на глаⷣ . и҆ да́мъ в҄ы на раⷥсыпа́нїе всⷨѣ црⷵтвомъ ꙁе́мнымъ , и҆ да́мъ мꙋжа престꙋпи́вшаѧ ꙁавѣтъ мо́и , и҆ не хранѧ́щаѧ слове́съ ꙁавѣта мое̑го , к ниⷨ же и҆ꙁво́лиша преⷣ лицемъ моиⷨ . те́льца е҆же сꙋть раꙁ̾сѣкли на двѣ странѣ , и҆ ході́ша межⷣꙋ раꙁⷣѣ́леными е҆го . кнѧ́ѕи і҆ѹ́дины , и҆ кн҃ѕи і҆ерⷵли́мли , и҆ вельмо́жѧ и҆ жерцы , и҆ вс҄и люⷣ‍ꙵ ꙁемли , ходѧ́щаѧ межⷣꙋ раꙁдѣленыⷨ те́льцемъ . и҆ да́мъ ѧ҆̀ въ рꙋки врагоⷨ и҆хъ , и въ рꙋки и҆́щꙋщихъ дш҃ꙋ иⷯ . и бꙋдꙋтъ трꙋпи иⷯ ꙗ҆́дь птицамъ нбⷵныⷨ и҆ ѕвѣремъ ꙁе́мнымъ · Седекїю же цр҃ѧ жидов̾ска , и҆ кнѧ́ѕѧ е҆го , да́мъ в рꙋцѣ врагомъ и҆хъ , и҆ в рꙋкꙋ стрегꙋщихъ дш҃и и҆хъ . и҆ въ рꙋкꙋ во́иска цр҃ѧ вавѷлоньска , ѿбѣгающиⷯ ѿ ниⷯ . се а҆ꙁъ съчинѧю реⷱ‍҇ г҃ь , и҆ ѻ҆бращꙋ ѧ҆̀ въ ꙁемлю сїю , и҆ повоююⷮ на́ нѧ , и҆ во́ꙁмⷮꙋ ю҆̀ и҆ пожгⷮꙋ ю҆̀ ѻ҆гнеⷨ , и҆ гра́ды і҆ѹ́дины , даⷨ ѧ҆̀ в̾ непрожⷣенїе ѿ жївꙋщиⷯ ·
Глⷡ‍҇а , л҃е · Сло́во бы́вшее къ і҆еремїи ѿ г҃а , въ дн҃и і҆ѻ҆а́кима сн҃а і҆ѻ҆сїина цр҃ѧ і҆ѹ́дина , гл҃ѧ · И҆ди въ до́мъ раха́винъ и҆ въꙁови ѧ҆̀ , и҆ ведї ѧ҆̀ въ до́мъ гн҃ь въ е҆ді́нъ ѿ дво́ровъ , и҆ напои́ши ѧ҆̀ виномъ . и҆ приведо́хъ е҆ꙁонїю сн҃а і҆еремїина , сн҃а хавасїина и҆ бра́тїю е҆го , и҆ сн҃ы е҆го , и ве́сь дом̾ раха́винъ . и҆ въведохъ ѧ҆̀ въ до́мъ гн҃ь , въ хра́мъ и҆мѣнїѧ сн҃҃овъ а҆нанїинъ , сн҃а годо́лїина чл҃ка бж҃їѧ . и҆же е҆сть блиꙁъ до́мꙋ кнѧ́жа , вы́ше до́мꙋ маа̑сеѻ́ва , сн҃а сеело́млѧ стрегꙋщаго дво́ръ . и҆ поста́вихъ преⷣ ни́ми кор̾чагъ вина и҆ ча́ша , и҆ рекохъ пїите  · И҆ реко́ша не пїемъ вина , ꙗ҆́ко і҆ѻ҆надавъ сн҃ъ рах́авль ѿц҃ъ наⷲ ꙁаповѣ́да намъ рекїи . не пїите вина̀ в҄ы , и҆ сн҃ове ва́ши до́ вѣка . и҆ храминъ не съградитѐ , и҆ сѣмене не сѣите , и҆ виногра́дъ да не бꙋдетъ ваⷨ . н҄о въ кꙋщахъ да живете вс҄ѧ дн҃и живота̀ ва́шего . да живете дн҃и мно́ги на́ ꙁемли , на неиже ходи́те в҄ы  · и҆ послꙋшахомъ словесе і҆ѻ҆нада́влѧ ѿц҃а на́шего . ꙗ҆́коже не пи́ти вина всѧ̀ дн҃и живота на́шего , м҄̑ы и҆ же́ны на́ша , и҆ сн҃ове на́ши , и҆ дще́ри на́ша . ꙗ҆́коже не съгражⷣати храминъ жи́ти та́мо . винограда же и҆ нивы и҆ сѣмене не бы́сть на́мъ , и҆ жихомъ въ кꙋщахъ . и҆ послꙋша́хоⷨ и҆ сътворихомъ по всемꙋ е҆ли́ко ꙁаповѣда на́мъ і҆ѻ҆а̑нада́въ ѿц҃ъ на́шъ . И҆ быⷵ е҆гда̀ прїиде навходоносо́ръ цр҃ь вавѷлоньскїи на́ ꙁемлю на́шꙋ , и҆ рекохомъ , в̾шеⷣше да вни́демъ въ і҆ерⷵлиⷨ ѿ лица̀ халдѣ́иска , и҆ ѿ лица си́лы сѷр̾ски , и҆ всели́хомсѧ т҄ꙋ · И҆ бы́сть сло́во гн҃е къ і҆еремїи гл҃ѧ . та́ко гл҃еⷮ г҃ь , и҆дѝ и҆ рцы чл҃кꙋ і҆ѹ́динꙋ , и҆ живꙋщимъ въ і҆ерⷵли́мѣ . е҆да̀ не воспрїмете л҄и накаꙁа́нїа послꙋшати слове́съ мои̑хъ . ѹ҆ста́виша сло́во сн҃ве і҆ѻ҆а̑нада́вли сн҃а рахаⷡ‍҇лѧ , е҆же ꙁаповѣда сн҃омъ свои̑мъ , ꙗ҆́коже не пи́ти вина̀ и҆ не пи́ша . а҆́ꙁ же гл҃ахъ к̾ ва́м̾ ꙁаѹ҆́тра и҆ вечеръ , и҆ не послꙋшаста мене . и҆ посылахъ к ваⷨ рабы̀ своѧ̀ прⷪ‍҇рки , гл҃ѧ · ѻбрати́тесѧ ко́ждо ѿ пꙋтѝ свое̑го ꙁла́го , и҆ ѹ҆́н̾ша сътвори́те дѣ́ла своѧ , и҆ не ходи́те въ слⷣѣ бо́говъ и҆́нѣхъ ꙗ҆́ко слꙋжи́ти и҆мъ . и҆ вселю васъ на́ ꙁемлю ю҆же да́хъ ва́мъ и҆ ѿц҃емъ ва́шимъ , и҆ не приклони́сте ѹ҆шїю свое́ю и҆ не послꙋша́сте · И҆ ѹ҆ста́виша сн҃ове і҆ѻ҆а̑нада́вли сн҃а раха́влѧ ꙁа́повѣдь ѿц҃а свое̑го , е҆же ꙁаповѣ́да и҆мъ . а҆ лю́дїе моѝ не послꙋшаша менѐ . Сего ра́ди си́це рече г҃ь . се а҆ꙁъ наведꙋ на і҆ѹ҆дꙋ , и҆ на всѧ̀ живꙋщаа въ і҆ерⷵли́мѣ вс҄е ꙁло̀ , е҆же съгл҃ах̾ на́ нѧ . того раⷣ‍ꙵ и҆же гл҃ахъ к ниⷨ , и не послꙋша́ша . въꙁыва́хъ ѧ҆̀ , и҆ не ѿвѣща́ша м҄и . н҄о до́мꙋ раха́влю речѐ і҆еремїѧ . та́ко рече г҃ь б҃ъ вседръжи́тель , е҆́льмаже послꙋшаша сн҃ове і҆ѻ҆а̑нада́вли ꙁа́повѣди ѿц҃а свое̑го , твори́ти е҆ли́ко ꙁаповѣ́да и҆мъ ѿц҃ъ иⷯ . не ѻ҆скꙋдѣ́етъ мꙋжъ ѡ сн҃овъ і҆ѻ҆а̑нада́вль сн҃а рахавлѧ , стоѧ преⷣ лицемъ мои̑мъ в҄сѧ̀ дн҃и ꙁемлѧ̀ ·
Глⷡ‍҇а , л҃ѕ · И бы́сть въ лѣто д҃ е і҆ѻ҆а̑кимле , сн҃а і҆ѻ҆сїина цр҃ѧ і҆ѹ́дина . бы́сть сло́во гн҃е ккъ і҆еремїи гл҃ѧ · Воꙁмѝ себѣ рого́ꙁъ кни́жныи , и҆ въпиши вонь вс҄ѧ словеса̀ ꙗ҆́же съгл҃ахъ к тебѣ , на і҆и̑л҃ѧ и҆ на і҆ѹ́дꙋ , и҆ на всѧ̀ страны̀ , ѿ негоже дн҃е гл҃авшꙋ м҄и к тебѣ . ѿ дн҃и і҆ѻ҆сїи цр҃ѧ і҆ѹ́дина и҆ до сего дн҃е . неглѝ ѹ҆слы́шитъ до і҆ѹ́доⷡ‍҇ вс҄е ѕло̀ , е҆же а҆ꙁъ мы́шлю сътвори́ти и҆мъ . да сѧ ѻ҆братѧ́тъ ѿ пꙋтѝ свое̑го ꙁла́го , и҆ млⷵтивъ бꙋдꙋ непра́вдамъ и҆хъ и҆ грѣхомъ иⷯ · И҆ воꙁва̀ і҆еремїа варꙋха сн҃а нирїина , и вписа̀ варꙋхъ ѿ ѹ́стъ і҆еремїинъ вс҄ѧ словеса̀ гн҃ѧ ꙗ҆́же съгл҃а к немꙋ , в рогоⷥ кни́жныи . и҆ ꙁаповѣда і҆еремїѧ варꙋхꙋ гл҃ѧ . менѐ стрегⷮꙋ и҆ не могꙋ вни́ти въ доⷨ гн҃ь . н҄о вни́ди т҄ы и҆ почтѝ в рого́ꙁѣ сеⷨ , в не́мже написаⷧ‍҇ е҆си ѿ ѹ́стъ моиⷯ словеса̀ гн҃ѧ , въ ѹ҆́ши люⷣстѣ в домꙋ̀ гн҃и въ дн҃ь а҆л̾ка́нїѧ . и҆ въ ѹ҆́ши всемꙋ до́мꙋ і҆ѹ́динꙋ приходѧ́щиⷨ ѿ граⷣ свои̑х̾ , да почтеши иⷨ . е҆гда падетъ моли́тва и҆хъ преⷣ лицеⷨ гн҃имъ , и҆ ѻ҆братѧⷮсѧ ѿ пꙋти и҆хъ ꙁла́го · Ꙗ҆́ко вели́ка ꙗ҆́рость и҆ гнѣвъ гн҃ь , и҆же съгл҃а на лю́ди сїа . и҆ сътворѝ варꙋхъ сн҃ъ ни́рїинъ , по всемꙋ̀ е҆ли́ко ꙁаповѣда е҆мꙋ і҆еремїѧ пррⷪ‍҇к̾ , почте въ кни́гахъ словеса̀ гн҃ѧ въ домꙋ̀ гн҃и · И҆ бы́сть въ пѧтое лѣто і҆ѻ҆аки́ма цр҃ѧ і҆ѹ́дина , в̾ девѧ́тыи мⷵць . ꙁаповѣ́даша а҆л̾ка́нїе преⷣ лицемъ гн҃имъ всѣмъ лю́демъ въ і҆ерⷵли́мѣ , и҆ всемꙋ̀ мно́жествꙋ , е҆же сни́десѧ ѿ граⷣ і҆ѹ́динъ въ і҆рⷵли́мъ . и҆ почита́ше варꙋхъ въ кни́ѕѣ словеса̀ і҆еремїина въ домꙋ̀ гн҃и , в̾ домꙋ гамарїевѣ сн҃а сафа́нѧ кни́гъчїѧ , въ дво́рѣ вы́шнеⷨ въ преⷣверїи враⷮ до́мꙋ гн҃ѧ но́ваго , въ ѹ҆́ши всѣхъ лю́дїи · И҆ слы́ша михе́ѧ сн҃ъ гамарїевъ сн҃а сафа́нѧ , вс҄ѧ словеса̀ гн҃ѧ ѿ кни́гъ . и҆ сни́де въ до́мъ цр҃евъ , и҆ въ до́мъ кни́жника . и҆ с҄е тꙋ всѝ кнѧ́ѕи сѣдѧ́хꙋ , е҆лиса́ма книг̾чїи , и҆ далеа сн҃ъ семелїевъ , і҆ѻ҆а̑наѳа́н̾ сн҃ъ а҆хороⷡ‍҇̀ и҆ гамарїѧ сн҃ъ сафа́нь , и҆ седекїа сн҃ъ а҆нанїи́нъ , и҆ вс҄и кнѧ́ѕи . и҆ съвѣсти иⷨ михе́ѧ вс҄ѧ словеса̀ , ꙗ҆́же слы́ша чтꙋща варꙋха въ ѹ҆́ши лю́демъ · И҆ посла́ша вс҄и кнѧ́ѕи къ варꙋхꙋ сн҃ꙋ ни́рїинꙋ , і҆ѹ҆де́ина сн҃а наѳанїина , сн҃а семелїина , сн҃а хꙋсїина , гл҃юще . кни́ги ꙗ҆́же почита́е̑ши въ ѹ҆́ши лю́демъ , воꙁми ѧ҆̀ въ рꙋ́кꙋ свою и҆ прїиди . и҆ вꙁѧ̀ варꙋхъ сн҃ъ нирїинъ кни́ги в рꙋкꙋ своею , и҆ сни́де к ниⷨ · и҆ реко́ша е҆мꙋ , паки почтѝ въ ѹ҆ши наши . и҆ почте варⷯꙋ въ ѹ҆́ши и҆х̾ . и҆ быⷵ ꙗ҆ко слы́шаша вс҄ѧ словеса̀ , совѣщашаⷵ ко́ждо къ бли́жнемꙋ свое̑мꙋ , и҆ рѣша варꙋхꙋ . въꙁвѣстѧ́ще въꙁвѣстиⷨ цр҃ю всѧ словеса̀ с҄и · и҆ въпрашаша варꙋха гл҃юще , ѿкꙋдꙋ е҆си въписаⷧ‍҇ вс҄ѧ словеса с҄и . и҆ реⷱ‍҇ варⷯꙋ ѿ ѹ́стъ і҆еремїинъ . и҆сповѣ́да м҄и вс҄ѧ словеса̀ с҄и , а҆́ꙁ же писа́хъ въ кни́ги · И҆ реко́ша кнѧ́ѕи варꙋхꙋ , шеⷣ съкры́исѧ т҄ы і҆ и҆еремїа , и҆ чл҃къ да не ѹ҆вѣсть гдѣ в҄ы е҆ста . и҆ внидо́ша къ цр҃ю въ дворъ . кни́гиⷤ‍ⷷ в̾даша снабдѣти в̾ домꙋ̀ е҆лисама́ни книг̾чїа . и҆ совѣсти́ша цр҃ю вс҄ѧ словеса̀ . и҆ посла̀ цр҃ь і҆ѹ҆де́ина в̾ꙁѧти кни́ги . и҆ вꙁѧ ѧ҆̀ ѿ домꙋ̀ е҆лисама́нѧ . и҆ почте і҆ѹ҆де́инъ въ ѹ́ши цр҃евы , и҆ въ ѹ҆́ши всѣхъ кнѧ́ѕь стоащихъ ѹ҆ цр҃ѧ . цр҃ь же сѣдѧ́ше въ храмѣ ꙁи́мнⷨѣ , въ девѧ́тыи мⷵць . и҆ поста́влено б҄ѣ преⷣ ни́мъ ѻ҆́гнище со ѻ҆́гнемъ · И҆ быⷵ чтꙋщꙋ і҆ѹ҆де́инꙋ , тре́тїи рѧдъ и четвертыи , раꙁ̾дробї ѧ҆̀ бри́твою книг̾чїѧ , и҆ въꙁмета́ше на ѻ҆гненое ѻ҆́гнище . до́ндеже сконча́сѧ ве́сь рого́ꙁъ на ѻ҆́гненомъ ѻ҆́гнищи · И҆ не ѹ҆жасо́шасѧ и҆ не растер̾ꙁаша риꙁъ свои̑хъ , цр҃ь и҆ вс҄и ѻ҆́троцы е҆го слы́шавшїи вс҄ѧ словеса̀ с҄и . е҆н̾наѳан̾ же и҆ далеа , и҆ гамарїа́ , и҆ годолїа , гл҃аша цр҃ю , ꙗ҆́коже не сожещи рого́ꙁа . и҆ не послꙋша и҆хъ · И҆ повелѣ цр҃ь і҆е̑ремеи́лю сн҃ꙋ а҆мале́ховꙋ , і҆ сарае̑ви сн҃ꙋ е҆́ꙁрилевꙋ , и҆ селемїю сн҃ꙋ а҆вда́евꙋ . да и҆ꙁымꙋт̾ варꙋ́ха книг̾чїѧ , і҆ и҆еремїю пррⷪ‍҇ка . н҄о съкры ѧ҆̀ г҃ь · И҆ бысть сло́во гн҃е къ і҆еремїи потомъ ꙗ҆́ко сож̾же цр҃ь рого́ꙁъ , и҆ вс҄ѧ словеса̀ ꙗ҆́же въписа̀ варꙋхъ ѿ ѹ́стъ і҆еремїинъ гл҃ѧ . паки воꙁмѝ рого́ꙁъ дрꙋгїи , и҆ въпиши вс҄ѧ словеса̀ сꙋща́ѧ в рого́ꙁѣ , и҆же соⷤже цр҃ь і҆ѻ҆а̑киⷨ · И къ і҆ѻ҆а̑кимови рече́ши . та́ко рече г҃ь , т҄ы сож̾же сїѧ кни́ги , гл҃ѧ , почто̀ въписа в нѧ̀ , гл҃ѧ въходѧ̀ вни́детъ цр҃ь вавѷлоньскь , и҆ потребитъ ꙁе́млю сїю , и҆ потребиⷮ с не́ѧ чл҃ки и҆ ско́тъ · Того ра́ди си́це реⷱ‍҇ г҃ь на і҆ѻ҆а̑ки́ма цр҃ѧ і҆ѹ́дина , не бꙋдеⷮ е҆мꙋ сѣдѧ́щаго на столѣ двд҃вѣ . и҆ бꙋдетъ тѣ́ло е҆го мр҃твое поврьжено на ꙁноѝ де́ньнѣмъ , и҆ на мра́ꙁѣ но́щнѣмъ . и҆ посѣщꙋ на́нь , и҆ на рожⷣенїе е҆го и҆ на ѻтроки е҆го . и҆ наведꙋ на́ нѧ и҆ на живꙋщ́аѧ въ і҆ерⷵли́мѣ , и҆ на́ ꙁемлю і҆ѹ́динꙋ вс҄е ꙁло̀ . е҆же съгл҃ахъ на́ нѧ и҆ не послꙋшаша · И҆ вꙁѧ̀ варꙋх̾ рогоⷥ дрꙋгїи , и҆ в̾писа̀ вонь ѿ ѹ҆́стъ і҆е̑ремїинъ вс҄ѧ словеса̀ кни́гъ ꙗ҆́же соⷤже і҆ѻ҆а̑ки́мъ , и҆ е҆щѐ приложи́шасѧ е҆мꙋ словеса̀ множа́иша неже пр́ьвѣи ·
Глⷡ‍҇а , л҃ꙁ · И црⷵтвова седекїѧ сн҃ъ і҆ѻ҆сїиⷩ‍҇ въ і҆ехонїи мѣсто сн҃а і҆ѻ҆а̑ки́мова , е҆гоже поста́ви нанав̾ходоносоръ цр҃ь вавѷлонъскїи , црⷵтвовати въ і҆ѹ҆де́и . и҆ не послꙋша тои ни ѻ́троцы е҆го , ни лю́дїе ꙁемлѧ̀ словесъ гн҃ь , ꙗ҆́же гл҃а в рꙋцѣ і҆еремїинѣ · И҆ посла̀ цр҃ь седекїѧ і҆ѻ҆а̑хас̾са сн҃а сел̾мїина , и҆ софо́нїѧ сн҃а мас̾сеа жрьца , къ і҆еремїи пррⷪ‍҇кꙋ , гл҃ѧ , молѝ ꙁа ны къ гв҃и . И҆еремїѧ же про́стъ проиде средъ гра́дⷶ не въведо́ша б҄о е҆го въ храмъ темни́чныи . и҆ си́ла фараѻ́нѧ и҆ꙁыиде и҆ꙁъ е҆гѷ̏пта . и҆ слы́шавше халде́и ѻ҆бле́гшен і҆ерⷵлимъ слꙋхъ и҆хъ , ѿстꙋпи́ша ѿ і҆ерⷵлима · И бысть слово гн҃е къ і҆еремїи гл҃ѧ . та́ко рече г҃ь б҃ъ і҆и̑л҃евъ , та́ко р̾цѣте цр҃ю і҆ѹ́динꙋ посла́вшемꙋ ва́съ къ мнѣ въпроси́ти мѧ . с҄е си́ла фараѻ́нѧ и҆ꙁшеⷣшїа вамъ на пощъ , ѻ҆братѧ́тсѧ па́ки до ꙁемлѧ е҆гѵпет̾ски . и҆ въꙁ̾вратѧ́тсѧ халде́и , и҆ вою́ютъ на градъ се́и и҆ во́ꙁмꙋтъ и҆̀ и҆ пожгꙋтъ и҆̀ ѻ҆гнем̾ . ꙗ҆́ко та́ко рче г҃ь , не прелща́ите дш҃ь свои̑хъ гл҃юще , ѿходѧ́ще ѿи́дꙋтъ ѿ насъ хал̾деи , ꙗ҆́ко не ѿи́дꙋт̾ . и҆ а́ще побїете всю си́лꙋ халдѣискꙋ , воюющихъ на вы . и҆ ѻ҆ста́нꙋтъ нѣціи ꙗ҆ꙁвени кождо на мѣсте свое̑мъ , и҆ въста́вше пож̾гꙋтъ градъ ѻ҆гнеⷨ · И҆ бысть ꙗ҆ко вꙁыиде си́ла хал̾деиска ѿ і҆ерⷵлима , ѿ лица си́лы фараѻ́нѧ . и҆ꙁы́иде і҆еремїѧ и҆ꙁъ і҆ерⷵлима , и҆тѝ в ꙁемлю венїами́ню . и҆ раꙁдѣли та́мо и҆мѣнїе преⷣ гражⷣа́ны . ꙗ҆́коже бы́ти е҆мꙋ та́мо въ вра́техъ венїаминⷯѣ . и҆ бысть въ среди людїи т҄ꙋ чл҃къ , ѹ́ него же ѻ҆бита̀ і҆а̑рꙋїа сн҃ъ селемїин̾ сн҃а а҆нанїина . и҆ вꙁѧ̀ і҆е̑ремїю гл҃ѧ , къ халдеемъ ты̀ бѣжи́ши . и҆ рече і҆еремїа , лжа̀ , н҄и , не къ хаⷧ‍҇дїемъ аⷥ бѣжꙋ , и҆ не послꙋша е҆го . и҆ вꙁѧ̀ и҆а̑рꙋїа і҆еремїю , и҆ приведе и҆̀ къ кн҃ѕеⷨ · и҆ раꙁгнѣвашасѧ кн҃ѕи на і҆еремїю и҆ би́ша и҆̀ , и҆ посла́ша и҆̀ в̾ домъ і҆ѻ҆наѳа́нь кни́гочїѧ , ꙗ҆́ко того сътвори́шⷶ наⷣ хра́момъ темни́чнымъ . и҆ прїиде і҆еремїѧ въ хра́мъ ровныи и҆ в̾ херреⷮ , и҆ сѣде т҄ꙋ дн҃и мно́ги · И҆ посла седекїѧ и҆ приꙁва и҆̀ , и҆ въпраша и҆̀ цр҃ь ѻ҆таи  , а҆ще е҆сть сло́во ѿ г҃а . и҆ рече е҆мꙋ , е҆сть . и҆ рече , в рꙋцѣ цр҃ѧ вавѵлонска предаси́сѧ . и҆ рече і҆еремїѧ цр҃ю , чимъ преѻ҆бидихъ т҄ѧ и҆ ѻ́троки твоѧ и҆ люди сїѧ , ꙗ҆ко ты̀ вдае́ши м҄ѧ въ хра́мъ темни́чныи . т҄о гдѣ сꙋть пррⷪ‍҇ци ва́ши прорица́вшеи вамъ и҆ гл҃ющеи , ꙗ҆́ко не прїидеⷮⷮ цр҃ь вавѵлонъскъ на васъ и҆ на ꙁе́млю сїю . нн҃ѣ же послꙋшаи молю ти сѧ г҃и мои цр҃ю , да падетъ млⷵть твоа преⷣ лицемъ мои̑мъ . и҆ не посыла́и мѧ паки до до́мꙋ и҆ѻ҆наѳа́нѧ книгочїѧ да не ѹ҆мрꙋ та́мо . и҆ повелѣ цр҃ь , и҆ въвергоша и҆̀ въ хра́мъ темни́чныи . и҆ даѧ́хꙋ е҆мꙋ хлѣбъ е҆ді́нъ на дн҃ь и҆ꙁ̾внꙋ , и҆же работаю́тъ , кромѣ варе́нїѧ . дондеже сконча́шасѧ хлѣби и҆ꙁ̾ гра́да , и҆ сѣде і҆еремїѧ въ дворѣ темни́чнемъ ·
Глⷡ‍҇а , л҃и · И слы́ша сафотеи сн҃ъ наѳаⷩ‍҇ и҆ годолїѧ сн҃ъ наа̑схо́ровъ , і и҆ѻ҆а̑ха́лъ сн҃ъ селмїинъ , и҆ фас̾сꙋръ сн҃ъ мелхїевъ , словеса̀ ꙗ҆́же і҆еремїѧ гл҃а къ всѣмъ лю́деⷨ гл҃ѧ · Та́ко реⷱ‍҇ г҃ь , сѣдѧ́и въ градѣ семъ ѹмретъ мечеⷨ и҆ гла́домъ и҆ моромъ . и҆сходѧ́и же къ хал̾дѣемъ , живи́тсѧ . и҆ бꙋдет̾ дш҃а е҆го на ѻ҆брѣте́нїе и҆ живи́тсѧ . ꙗ҆ко та́ко рече г҃ь . преда́нїемъ предастьсѧ гра́дъ се́и в рꙋцѣ си́лы цр҃ѧ халдеиска , и҆ во́ꙁметъ и҆̀ · И҆ реко́ша цр҃ю , да ѹ́мретъ чл҃къ тои . ꙗ҆́ко сеи раслаблѧ́етъ рꙋцѣ мꙋжїи борѧ́щихъ ѻ҆ста́вшихъ въ градѣ , и҆ рꙋцѣ всѣхъ людїи , гл҃ѧ к нимъ по словесемъ си́мъ . ꙗ҆́ко чл҃къ сеи не проповѣдаетъ лю́демъ мира , н҄о ѕл҄о . и҆ рече цр҃ь седекїѧ , сѐ тои в рꙋкꙋ ва́шею , ꙗ҆́ко не можа́ше цр҃ь проти́вꙋ и҆мъ . и҆ вꙁѧ́ша і҆еремїю , и҆ въвергоша и҆̀ въ ровъ мелхїинъ сн҃а а҆мале́хова , и҆же бѧше въ дворѣ теⷨничнемъ и҆ въвѣсиша и҆̀ ю́жи в ровъ , в ровѣ же не бѧ́ше воды̀ н҄о ти́на , и҆ бѧ́ше в̾ ти́нѣ і҆еремїѧ · И҆ слы́ша а҆в̾демелеⷯ мꙋринъ , и҆ то́иже бѣше въ дворѣ цр҃еви , ꙗ҆ко въверго́ша і҆еремїю в ровъ . цр҃ь же в̾ тои ча́съ сѣдѧ́ше въ вра́ техъ венїами́нѣхъ . і҆ и҆ꙁы́иде а҆в̾демеле́хъ ѿ домꙋ цр҃ева , и҆ рече къ цр҃ю гл҃ѧ . г҃и мои цр҃ю ѕл҄о сътвори , ꙗ҆́ко ѹ҆би́ти повелѣ чл҃ка сего ѿ лица̀ гладꙋ , ꙗ҆̑ко нѣсть хлѣба въ гра́дѣ к̾семꙋ . и҆ повелѣ цр҃ь а҆в̾демелехꙋ гл҃ѧ , пои̑мѝ съ собо́ю ѿсю́дꙋ придесѧть мꙋжь , і҆ и҆ꙁ̾влеци і҆еремїю и҆ꙁ рова да не ѹ́мретъ . и҆ поѧ́ть а҆в̾демеле́хъ мꙋжа , и҆ прїиде въ дом̾ цр҃ев поⷣꙁем̾ныи . и҆ вꙁѧ̀ ѿтꙋдꙋ ветхи по́рты , и҆ ветха ѹ́жа , и҆ въверже ѧ҆̀ къ і҆еремїи в ровъ . и҆ рече к немꙋ , положѝ сїѧ поⷣ ѹ́жи . и҆ сътвори і҆еремїѧ сице . і҆ и҆ꙁвлеко́ша и҆̀ ѹ́жи , і҆ и҆ꙁѧ́ша и҆̀ ѿ ро́ва . и҆ сѣде і҆еремїѧ въ дворѣ темни́чнемъ · И҆ посла̀ цр҃ь и҆ въꙁва̀ к̾ себѣ і҆еремїю в домъ а҆саласїиль , и҆же в̾ домꙋ гн҃и . и҆ рече е҆мꙋ цр҃ь , въпраша́ю тѧ словесе е҆дїного , и҆ не ѹ҆таѝ ѿ ммене словесѐ . и҆ рече і҆еремїѧ цр҃ю , а҆ще повѣмъ т҄и , т҄о не смр҃тїю л҄и ѹ҆мори́ши мѧ . и҆ а҆ще съвѣща́ю ти , т҄о не послꙋшаеши мене . и҆ клѧ́сѧ е҆мꙋ цр҃ь гл҃ѧ , жи́въ г҃ь , и҆же сътворѝ намъ дш҃ꙋ сїю ꙗ҆́ко не ѹ҆бїю тѧ . ни предамъ в рꙋцѣ чл҃къ сихъ стрегꙋщихъ т҄ѧ , на смр҃ть . и҆ рече і҆ремїѧ тако рече г҃ь . а҆ще и҆ꙁыидыи и҆ꙁы́идеши къ вое̑во́дамъ цр҃ѧ вавѷлон̾ска , жива̀ бꙋдетъ дш҃а твоѧ . и҆ гра́дъ сеи не пожже́тсѧ ѻ҆гнемъ , и҆ жи́въ бꙋдеши т҄ы , и҆ до́мъ тво́и . а҆ще л҄и не и҆ꙁы́идеши къ кнѧѕемъ цр҃ѧ вавѷлонъска , преда́стьсѧ гра́дъ сеи в рꙋцѣ халде́истѣ . и҆ пожгꙋтъ и҆̀ ѻ҆гнемъ , и҆ ты̀ не ѹ҆цѣлѣ́еши · И҆ рече цр҃ь і҆еремїи , а҆ꙁъ слово и́маⷨ ѿ жидо́въ бѣжа́вшихъ въ хал̾деѧ , не преда́ти м҄ѧ в рꙋцѣ и҆хъ , и҆ клѧли́ ми сѧ сꙋть . и҆ рече і҆еремїѧ , не предадѧ́тъ тебе . послꙋшаи ѹ҆бо словесе гн҃ѧ е҆же а҆ꙁъ гл҃ю тебѣ , и҆ ѹ́не ти бꙋдетъ , и҆ жива̀ бꙋдетъ дш҃а твоѧ . и҆ а́ще не хо́щеши т҄ы и҆ꙁыитѝ . сѐ слово е҆же скаꙁа мн҄ѣ г҃ь и҆ се всѧ̀ же́ны ѻ҆ста́вленыѧ в̾ домꙋ цр҃ѧ і҆ѹ́дина , и҆ꙁведꙋтсѧ къ кнѧ́ѕемъ цр҃ѧ вавѷлоⷩ‍҇ска . тїи же гл҃хꙋ , прельсти́ша т҄ѧ , и҆ премогоша т҄ѧ мꙋжи ми́рницы твоѝ . и҆ въꙁмогⷮꙋ преⷧ‍҇ще́нїемъ но́ѕѣ своѝ ѿврати́ти ѿ тебе . и҆ же́ны твоѧ и҆ ча́да твоѧ и҆ꙁведꙋтъ къ хал̾дѣемъ , и҆ ты̀ не ѹ҆цѣлѣ́еши . ꙗ҆́ко рꙋко́ю и҆мешисѧ цр҃ѧ вавѷлонъска , и҆ гра́дъ сеи пож̾же́тсѧ · И҆ реⷱ‍҇ е҆мꙋ цр҃ь , чл҃къ да не ѹ҆вѣсть словесъ сиⷯ , да не ѹ́мреши т҄ы . и҆ а҆ще слы́шаⷮ кн҃ѕи ꙗ҆́ко гл҃аⷯ с тобо́ю . и҆ прїидⷮꙋ и҆ рекꙋтъ т҄и , чт҄о гл҃а к тебѣ цр҃ь , повѣжⷣь наⷨ и҆ не ѹ҆таи ѿ на́съ и҆ не ѹ҆бїеⷨ тебе . и҆ что гл҃а к тебѣ цр҃ь да речеши иⷨ , помещꙋ а҆ꙁъ ми́лованїе мое преⷣ лицемъ цр҃евомъ , ꙗ҆ко да не въꙁ̾вратитъ мене в̾̾ до́мъ і҆ѻ҆а̑наѳа́нь ѹ҆мрѣти та́мо · И҆ прїидо́ша всѝ кнѧ́ꙁи къ і҆еремїи , и҆ въпраша́ша и҆̀ . и҆ повѣда̀ и҆мъ по всѣм̾ словесемъ си́мъ , ꙗ҆́҆́же ꙁаповѣда е҆мꙋ цр҃ь . и҆ ѹ҆мол̾кнꙋша ꙗ҆́ко нⷵѣ слы́шано сло́во гн҃е . и҆ сѣде і҆еремїѧ въ дворѣ темни́чнеⷨ , дондеже в̾ꙁѧ́ша і҆ерⷵлиⷨ ·
Глⷡ‍҇а , л҃ѳ · И бы́сть въ девѧ́тое лѣто седекїѧ цр҃ѧ і҆ѹ́дина , въ мⷵць і҃ . прїиде нав̾ходоносо́ръ цр҃ь вавѷлон̾скъ , и҆ всѧ̀ си́ла его на і҆ерⷵлимъ , и҆ вое̑вахꙋ на́нь . и҆ въ пер̾военадесѧте лѣто седекїѧ , въ мⷵць четвер̾тыи пѧтыи дн҃ь мⷵца расы́пасѧ градъ . и҆ в̾нидо́ша всѝ кн҃ѕи цр҃ѧ вавѵлоⷩ‍҇ска , и҆ сидѣша въ вра́техъ среднихъ . ни́ргелъ , сараса́ръ , самага́дъ , и҆ навꙋхаса́ръ , и҆ навꙋсари́съ , и҆ нагаⷬ‍҇га́съ , и҆ насеръ , равама́гъ , и҆ про́чаѧ вое̑во́ды цр҃ѧ вавѵлонъска · И҆ е҆гда ѧ҆̀ ѹ҆ꙁрѣ седекїѧ цр҃ь і҆ѹ́динъ , и҆ всѣ мꙋжи рат̾нїи и҆ꙁбѣгоша . і҆ и҆ꙁыидо́ша в нощи ѿ града по пꙋтѝ ꙁагра́ды цр҃евы , и҆ скво́ꙁѣ вра́та е҆же бѣ междꙋ двою стѣнъ , і и҆ꙁыидо́ша в̾ пꙋть пꙋсты́ни . и҆ гна́ша ѧ҆̀ во́инъство хал̾дѣиско  , и҆ постиго́шⷶ седекїю на́ поли пꙋсты́ни е҆рихо́нъ , и҆ е҆м̾ше приведо́ша к̾ навходоносо́рови цр҃ю вавѵло́нъскꙋ до ревлата . е҆же е҆сть в̾ ꙁемлѝ е҆ма́ѳъ , и҆ рече к немꙋ сꙋды . и҆ поби́лъ цр҃ь вавѷлонъскїи сн҃ы седекїины в ревла́тѣ преⷣ ѻ҆чи́ма е҆го . и҆ всѧ вельмо́жа і҆ѹ́дины побѝ цр҃ь вавѷлонъскїи . ѻ́чи же седекїи иꙁѧ́тъ , и҆ ѻ҆кова̀ е҆го пꙋты  , и҆тѝ въ вавѷлонъ . дом̾ же цр҃евъ , и҆ домы̀ всѣхъ людїи пож̾гоша халде́и ѻ҆гнеⷨ и҆ стѣнꙋ і҆ерⷵлимъскꙋ преврати́ша · и҆ ѻ҆ста́нокъ людїи ѻ҆ста́вшихъ въ градѣ , и҆ ѹ҆бѣг̾шаѧ и҆же ѹ҆теко́ша к немꙋ , і҆ и҆ꙁбы́токъ людїи ѻ҆ста́вших̾ , пресели навꙋꙁарда́нъ вое̑во́дⷶ во́инъ до вавѷлона , и҆ ѿ людїи ѹ҆богихъ ничто́же не и҆мꙋщихъ , не плѣнѝ навꙋꙁарда́нъ вое̑во́да во́инъ в̾ ꙁемлѝ і҆ѹ́динѣ . и҆ даде и҆мъ виногра́ды и҆ рве́ники в то́и дн҃ь · И҆ ꙁаповеда̀ нав̾ходоносо́ръ цр҃ь вавѷлонъскїи ѻ҆ і҆еремїи прⷪ‍҇рцѣ , навꙋꙁарда́нови вое̑во́дѣ во́и , и҆ рече . воꙁмѝ е҆го и҆ положѝ нань ѻ́чи твоа , и҆ ничто́же е҆мꙋ не сътворѝ ѕл҄а , н҄о ꙗ҆́коже въсхо́щеⷮ та́ко сътвори е҆мꙋ . сего ра́ди посла̀ навꙋꙁарда́нъ вое̑во́да во́инъства , а҆на́вꙋ , и҆ сес̾вана , и҆ рав̾саке́са , и҆ ниⷬ‍҇ге́ла , и҆ насера , и҆ равама́га , и҆ про́чаѧ вое̑во́ды цр҃ѧ вавѷлонъска . и҆ посла́ша , и҆ поѧша і҆еремїю ѿ двора̀ темни́чнаго . и҆ да́ша и҆̀ къ годолїи сн҃ꙋ а҆хика́мовꙋ сн҃а сафа́нѧ , і и҆ꙁведо́ша и҆̀ и҆ сѣде средѣ людїи · И҆ къ і҆еремїи быⷵ слово гн҃е , въ дворѣ темни́чнемъ гл҃ѧ , и҆дѝ и҆ рцы къ а҆в̾демеле́хꙋ мꙋринꙋ , гл҃ѧ . та́ко рече г҃ь б҃ъ іи̑л҃евъ . сѐ а҆ꙁъ приношꙋ словеса̀ моа на градъ сеи , на ѕло̀ а҆ не на бл҃го . и҆ бꙋдꙋ преⷣ лицемъ твои̑мъ в̾ тои дн҃ь і и҆ꙁба́влю т҄ѧ в̾ тои дн҃ь . и҆ не дамъ тебе в рꙋцѣ чл҃къ , иⷯже т҄ы бои́шисѧ ѿ лица̀ и҆хъ . ꙗ҆́ко и҆ꙁбавлѧ́ѧ сп҃сꙋ т҄ѧ , и҆ мечемъ не паде́ши . и҆ бꙋдеⷮ дш҃а твоѧ на ѻ҆брѣте́нїе , ꙗ҆́ко ѹ҆пова̀ къ мн҄ѣ , рече г҃ь ·
Глⷡ‍҇а , м҃ · Сло́во бывшее къ і҆еремїи ѿ г҃а послѣжде попꙋще́нїи навꙋꙁарда́нѣ а҆рхимахи́ра  . е҆гда в̾ꙁѧ̀ е҆го свѧꙁанаго пꙋты ѿ сре́ды всⷯѣ шеⷣшиⷯ ѿ і҆ерⷵли́ма и҆ ѿ і҆ѹ́ды , и҆ ведени бы́шⷶ до вавѷлона . и҆ поѧ и҆̀ а҆рхимахиръ , и҆ рече е҆мꙋ . г҃ь б҃ъ твои съгл҃алъ е҆сть ѕл҄о на се мѣсто , и҆ приведе . и҆ сътвори г҃ь ꙗ҆́коже рече , ꙁанѐ съгрѣшисте е҆мꙋ , и҆ не послꙋшасте словеⷵ е҆го , и҆ бысть вамъ гл҃ъ сеи · Сего ради нн҃ѣ се раꙁрѣши́хъ т҄ѧ днесь ѿ ѹ́ꙁъ ꙗ҆же на рꙋкꙋ твое́ю . а҆ще т҄и е҆сть добро прїити со мно́ю въ вавѵлоⷩ‍҇ пои̑дѝ , и҆ положꙋ ѻ́чи своѝ на тѧ . а҆ще ли же н҄и , ѻ҆ста́ни ꙁдѣ . и҆ сѐ всѧ ꙁемлѧ̀ преⷣ лицемъ твои̑мъ е҆сть чт҄о и҆ꙁволиши . идѣже въсхо́щеши и҆тѝ , та́мо и҆дѝ , а҆ со мно́ю не и҆дѝ . но пребыва́и ѹ҆ годолїѧ сн҃а а҆хика́мова сн҃а сафа́нѧ . е҆гоже поста́ви цр҃ь вавѵлонъскъ в̾ ꙁемлѝ і҆ѹ́динѣ , и҆ живѝ с нимъ среди людїи . всѣми бл҃готами преⷣ ѻ҆чи́ма твои́ма ꙗ҆́коⷤ‍ⷷ ходи́ти , и҆ ходи · И҆ дадѐ е҆мꙋ а҆рхимахи́ръ пи́щꙋ и҆ да́ры , и҆ пꙋсти и҆̀ и҆ прїиде і҆еремїѧ къ годолїи сн҃ꙋ и҆а̑хи́камовꙋ въ масифаⷮ , и҆ сѣде средѣ людїи ѻ҆ста́вшихъ на ꙁемлѝ · И҆ егда ѹ҆слы́шаша вое̑во́ды си́лы , ꙗ҆́же на селѣ тїи и҆ си́лы и҆хъ . ꙗ҆́ко поста́вилъ е҆сть цр҃ь вавѵлон̾скїи годолїю сн҃а а҆хи́камова властели́на наⷣ ꙁемлею , и҆ ꙗ҆́ко предадѐ е҆мꙋ мꙋжи и҆ же́ны и҆ дѣти , и҆ ѿ ѹ҆богихъ ꙁеⷨли , и҆же не преве́дени быша до вавѷло́на . прїидо́ша къ годолїи въ масифаⷮ , и҆смаи̑лъ сн҃ъ наѳанїинъ , и҆ѻ҆а̑на́нъ сн҃ъ карїевъ , и҆ сареа̑съ сн҃ъ ѳанее̑меѳовъ , и҆ сн҃ове ѻ́ѳи , и҆же бѣша с̾ неѳофа́ѳы , и҆ ехонїѧ сн҃ъ мата́ѳы тїи и҆ мꙋжи и҆хъ . и҆ клѧ́сѧ и҆мъ годолїѧ , и҆ дрꙋгомъ и҆хъ гл҃ѧ . не ѹ҆бо́итесѧ ѿ лица ѻ́трокъ халде́искъ . н҄о вселитесѧ на ꙁемлѝ , и҆ слꙋжи́те цр҃ю вавѷлонъскꙋ , и҆ ѹ́не вамъ бꙋдетъ . и҆ се а҆ꙁъ сѣжꙋ въ масифа́ѳѣ ста́ти противꙋ лицꙋ халде́искꙋ и҆же а҆ще прїидꙋтъ на васъ . вы́ же съберѣте вино̀ и҆ ѻ́вощь и҆ съберѣте ма́сло , и҆ вълїите въ сосꙋды своѧ . и҆ всели́тесѧ въ гра́ды ꙗ҆́же ѹ҆дръжа́сте . и҆ всѝ жи́дове и҆же в ꙁемлѝ моа́вли , и҆ въ сн҃ѣхъ аⷨмо́нихъ , і҆ и҆же въ и҆дꙋме́и , і҆ иже въ всеи ꙁемлѝ . слы́шавше ꙗ҆́ко да́лъ е҆сть цр҃ь вавѷло́нъскъ ѻ҆ста́нокъ въ і҆ѹ́дѣ . і҆ ꙗ҆́ко поста́вилъ е҆сть наⷣ ни́ми годолїю сн҃а а҆хикамова сн҃а сафа́нова . и҆ прїидоша всѝ жи́дове со всⷯѣ мѣстъ до нихже бѣхꙋ ѹ҆бѣгли  . и҆ прїидо́шⷶ к̾ годолїи в̾ ꙁемлю і҆ѹ́динꙋ в̾ масифаⷮ и҆ събра́ша вино̀ и҆ ѻ́вощь мно́го ѕѣло и҆ масло · И҆ѻ҆а̑ннан̾ же сн҃ъ карїевъ и҆ всѧ вое̑во́ды си́лы ꙗ҆́же на селѣхъ , прїидо́ша к̾ годолїи в̾ масифа́тъ , и҆ реко́ша е҆мꙋ . вѣждь ꙗ҆ко вели́са цр҃ь сн҃овъ а҆м̾мо́нь , посла к тебѣ исма́ила пораꙁи́ти дш҃ꙋ твою · и҆ не вѣрова и҆мъ годолїѧ . и҆ѻ҆а̑н̾наⷩ‍҇ же рече годолїи ѻ҆таи въ масифаѳѣ гл҃ѧ , да и҆дꙋ ѹ́бо и҆ побїю и҆сма́ила сн҃а наѳа́нѧ , никто́же да не ѹ҆вⷵѣ . е҆да ка́ко пораѕѧ́тъ дш҃ꙋ твою , и҆ расы́плетсѧ весь і҆ѹ́да събра́ныи к тебѣ , и҆ поги́бнетъ ѻ҆ста́нокъ і҆ѹ́дин̾ . и҆ рече годолїѧ ко і҆ѻ҆а̑н̾на́нꙋ не сътворѝ дѣтели тоѧ , ꙗ҆́ко лжꙋ̀ т҄ы гл҃еши ѻ҆ и҆сма́илѣ ·
Глⷡ‍҇а , м҃а · И бы́сть въ седмыи мⷵць , прїиде и҆сма́илъ сн҃ъ наѳанїи̑нъ , сн҃а е҆леа̑са́нѧ ѿ родⷶ цр҃ѧ , и҆ вельмо́жи цр҃евы , и҆ десѧть мꙋжь с нимъ къ годолїи въ масифа́ѳъ . и҆ ꙗ҆́до́ша т҄ꙋ в̾кꙋпѣ хлѣбъ . и҆ въста̀ и҆сма́илъ , и҆ десѧть мꙋжь и҆же с нимъ , и҆ поби́ша годолїю , е҆гоже поста́ви цр҃ь вавѵлонъскъ наⷣ ꙁемле́ю , и҆ всѧ̀ жидовы и҆же бѣша с ни́мъ в масифа́ѳѣ и҆ всѧ̀ хал̾деа и҆же сѧ ѻ҆брѣто́ша т҄ꙋ , и҆ мꙋжїи вои̑н̾ныхъ побилъ е҆сть и҆сма́илъ · И бы́сть въ вторы́и дн҃ь по ѹ҆бїенїи годолїевѣ , и чл҃къ не ѹ҆вѣдѣ прїидоша мꙋжи ѿ сихеⷨма , и ѿ салиⷨма , и҆ ѿ самарїа п҃ мꙋжь , ѻ҆бръсе́нами глава́ми , и҆ растерꙁа́нами ри́ꙁами пла́чющесѧ , и требꙋ и҆ ѳимїамъ в рꙋкꙋ ихъ , ꙗ҆́коже в̾нестѝ въ до́мъ гн҃ь · И҆ и҆ꙁы́иде проти́вꙋ иⷨ и҆сма́илъ , тїи же и҆дѧ́хꙋ и҆ пла́кахꙋсѧ . и҆ егда срѣте́сѧ с ни́ми рече к нимъ вни́дите к̾ годолїю . и҆ быⷵ въшеⷣшимъ и҆мъ среди гра́да , и҆ꙁ̾сѣче ѧ҆̀ и҆сма́илъ ѹ҆ кла́дѧꙁѧ тои и҆ мꙋжи и҆же бѣша с нимъ · І ѻ҆брѣтесѧ десѧть мꙋжїи тꙋ̀ , и҆ рѣша и҆сма́илꙋ , не ѹ҆бїи насъ , ꙗ҆́ко сꙋть намъ и҆мѣнїѧ на ни́вахъ , пшени́цⷶ и҆ ꙗ҆чмене и҆ медо́ве и҆ масла . и минꙋ и҆̀ не ѹ҆би и҆хъ средѣ бра́тїѧ и҆хъ . и҆ кладѧꙁь же во́ньже въве́рже исма́илъ всѧ̀ ꙗ҆́же и҆ꙁбѝ , с҄е кла́дѧꙁь вели́къ еⷵ и҆же сътвори цр҃ь а́с̾са ѿ лица̀ ваа́са цр҃ѧ і҆и̑лева , се́и наполни и҆сма́илъ ꙗ҆ѕвеныхъ . и҆ ѻ҆братѝ и҆сма́илъ вс҄ѧ лю́ди ѻ҆ста́вшаѧ въ масифа́ѳѣ , и҆ дщеры цр҃евы и҆ всѧ̀ лю́ди ѻ҆ста́вшаа въ масифа́ѳѣ , ꙗ҆́же б҄ѣ порꙋчи́лъ а҆рхимахи́ръ годолїи сн҃ꙋ а҆хикамовꙋ . и҆ поѧ и҆сма́илъ сн҃а наѳанѧ и҆ ѿи́де на ѻ҆нꙋ странꙋ сн҃овъ а҆м̾мо́нь И҆ слы́ша с҄е и҆ѻ҆а̑н̾на́нъ сн҃ъ карїев̾ , и всѧ вое̑во́ды си́лы ꙗ҆́же с ни́мъ , всѐ ѕл҄о е҆же сътвори и҆сма́илъ · и҆ приведоша всѧ во́ѧ своѧ , і҆ и҆дѧ́хꙋ вое̑ва́ти нань . и҆ ѻ҆брѣтоша и҆̀ на водѣ мно́ѕѣ в̾ гаваѻ́нѣ . и҆ бысть е҆гда ви́дѣша всѝ лю́дїе , и҆же со и҆сма́илеⷨ , і҆ѻ҆а̑нна́на сн҃а карїева , и҆ всѧ̀ вое̑во́ды си́лы и҆же бы́ша с ним̾ , ра́довахꙋсѧ . и҆ ѻ҆брати́шаⷵ всѝ лю́дїе , и҆хже пои̑ма̀ и҆сма́илъ в̾ масифа́ѳи . и въꙁврати́вшесѧ ѿиде къ и҆ѻ҆а̑нна́нꙋ · и҆сма́и̑л̾ же ѹ҆цѣлѣ со ѻ҆смїю мꙋжъ ѿ лицⷶ і҆ѻ҆а̑ннанꙋ , і҆ и҆де къ сн҃омъ а҆м̾мо́неⷨ · И҆ поѧ і҆ѻ҆а̑ннаⷩ‍҇ вое̑воды , и҆ си́лы ꙗ҆́же с ни́м̾ , и҆ всѧ̀ ѻ҆ставшаѧ лю́ди , иⷯже па́ки приведоша ѿ и҆сма́ила сн҃а наѳа́нѧ съ масифа́ѳа . е҆гда же ѹ҆би годолїѧ сн҃а а҆хика́мова , мꙋжа сиⷧ‍҇ны на ра́ти , и҆ же́ны и҆ ѻ҆стан̾ки и҆ каженики , ꙗ҆́же ѻ҆брати ѿ гаваѻ́на . і҆ идоша и сѣдоша на ꙁемли вароха́вѣ хамааⷨлѧ , ꙗ҆́же къ виѳлеѻ́мꙋ . ꙗ҆́коⷤ‍ⷷ ити и҆ в̾нити въ е҆гѷпет̾ , ѿ лица̀ хаⷧ‍҇дѣиска . ꙗ҆́ко ѹ҆боѧ́шасѧ ѿ лица̀ и҆х̾ , ꙗ҆́ко ѹ҆би и҆смаи́лъ годолїю , е҆гоже поста́ви цр҃ь вавѷло́нъскь на ꙁемлѝ і҆ѹ́динѣ ·
Глⷡ‍҇а , м҃в · И прїидо́ша всѧ̀ вое̑во́ды си́лы , и҆ѻ҆а̑н̾на́нъ , і҆ и҆е̑ꙁонїа сн҃ъ масее̑въ , и҆ вс҄и лю́дїе ма́лъ и҆ вели́къ , къ і҆е̑ремїи пррⷪ‍҇кꙋ , и҆ реко́ша е҆мꙋ . да паде́тъ мл҃тва на́ша преⷣ лицемъ твои̑мъ , и҆ моли́сѧ ѻ҆ насъ къ гв҃и б҃ꙋ твое̑мꙋ ѻ҆ ѻ҆ста́вшиⷯ сихъ , ꙗ҆́ко ѻ҆ста̀ ма́ло насъ ѿ многъ , ꙗ҆́коже и҆ ѻ́чи твои ви́дѧтъ . и҆ да въꙁвѣститъ наⷨ г҃ь б҃ъ твои пꙋть , по немꙋже по́идемъ  , и҆ сло́во е҆же сътворимъ · И҆ рече и҆мъ і҆е̑ремїа пррⷪ‍҇къ , слы́шахъ . с҄е а҆ꙁъ молю́сѧ гв҃и б҃ꙋ нашемꙋ , и҆ по словесе́мъ вашимъ бꙋ́детъ . сло́во е҆же ѿвѣща́етъ г҃ь , повѣмъ вамъ , и҆ не потаю̀ ѿ ваⷵ словесѐ · Тїи же реко́ша і҆е̑ремїи . бꙋ́ди г҃ь в наⷵ по́слꙋхъ правди́въ и҆ вѣренъ , ꙗ҆́ко по всемꙋ сло́вꙋ е҆же а҆ще по́слетъ г҃ь к на́мъ , та́ко сътво́риⷨ , любо добро̀ любо ѕл҄о , гла́са г҃а на́шего к немꙋже м҄ы посыла́емъ т҄ѧ , послꙋшаемъ . да ѹ҆́не намъ бꙋ́детъ ꙗ҆́ко послꙋшаеⷨ гла́са г҃а б҃а нашего · И҆ е҆гда̀ сконча́сѧ і҃ дн҃їи . бысть сло́во гн҃е къ і҆е̑ремїи . и҆ приꙁва̀ и҆ѻ҆а̑ннана , и҆ вое̑во́ды си́лы , и҆же с ни́мъ бы́ша , и҆ всѧ лю́ди ѿ ма́ла и҆ до вели́ка , и҆ реⷱ‍҇ и҆мъ . та́ко рече г҃ь , к немꙋже посыла́сте м҄ѧ да прострꙋ мл҃твы ваша преⷣ нимъ . а҆ще сѣдѧ́ще сѣди́те на ꙁемли се́и , т҄о въꙁ̾гражⷣꙋ ваⷵ , а҆ не раꙁорю . и҆ насажⷣꙋ ваⷵ , а҆ не посѣкꙋ . ꙗ҆́ко почи́хъ ѻ҆ ꙁлобахъ ꙗ҆́же сътвориⷯ вамъ . не бо́итесѧ ѿ лица̀ цр҃ѧ вавѷлон̾ска , е҆го́же в҄ы бои̑тесѧ ѿ лица̀ е҆мꙋ . не бо́итесѧ рече г҃ь , ꙗ҆́ко а҆ꙁъ с ва́ми е҆смь , ꙗ҆коже и҆ꙁбавлѧ́ти ваⷵ , и҆ спⷵти ваⷵ ѿ рꙋкѝ е҆го . и҆ да́мъ вамъ млⷵть , и҆ поми́лꙋю ваⷵ , и҆ ѻ҆бращꙋ ваⷵ на ꙁемлѧ̀ ва́ша . и҆ а́ще гл҃ете в҄ы не сѧ́демъ на ꙁемлѝ сеи , ꙗ҆́коже слы́шати глаⷵ г҃а б҃а на́шеⷢ‍҇ , гл҃юще , никогда̀ . н҄о въ ꙁе́млю е҆гѷпет̾скꙋ да вни́дем̾ , и҆ не ѹ҆ꙁримъ ра́ти , и҆ гла́сꙋ трꙋбнаго не ѹ҆слы́шимъ , и҆ ѻ҆ хлѣбехъ не въꙁ̾а̑лчемъ , и҆ та́мо вселиⷨсѧ · Того ради слы́шите сло́во гн҃е ѻ҆ста́вшїи і҆ѹ́дини · Та́ко рече г҃ь вседержи́тель б҃ъ і҆и̑левъ . а҆ще вы дасте лицѐ ваше вни́ти въ е҆гѵпеⷮ , и҆ вни́дете та́мо жи́ти . и҆ бꙋ́детъ ме́чъ е҆го́же в҄ы бои̑те́сѧ ѿⷮ лица̀ е҆го ѻ҆брѧщетъ в҄ы въ е҆гѷ̏п̾тѣ . и҆ глⷣа ѻ҆ не́мже в҄ы сло́во и҆́мате ѿ лица̀ е҆мꙋ , пости́гнетъ в҄ы въ слѣ́дъ ваⷵ въ е҆гѷптѣ , і҆ и҆ꙁъмре́те в҄ы та́мо . и҆ бꙋ́дꙋт̾ вс҄и мꙋжи , и҆ вс҄и и҆ноплеме́н̾ницы положи́вшеи лицѐ свое на́ ꙁеⷨлю е҆гѷпет̾скꙋ жи́ти та́мо , ѻ҆скꙋдѣюⷮ гла́домъ и҆ мече́мъ . и҆ бꙋ́детъ ѿ ниⷯ ни е҆ді́нъ сп҃саемъ ѿ ꙁло́бы , ꙗ҆́же а҆ꙁ̾ наведꙋ на́ нѧ · Ꙗ҆́ко та́ко рече г҃ь . ꙗ҆́коже въскапа̀ ꙗ҆́рость моѧ на живꙋщаѧ въ і҆ерⷵлимѣ . та́коже въска́плеⷮⷮ и҆ на ваⷵ ꙗ҆́рость моѧ , въꙁ̾шеⷣшимъ вамъ въ е҆гѷпетъ . и҆ бꙋ́дете в̾ непроходи́маѧ , и҆ повин̾ни въ клѧⷮвꙋ , и҆ въ ѹ҆кори́ꙁнꙋ , и҆ не ѹ҆́ꙁрите к̾семꙋ мѣ́ста сего · Сло́во гн҃е на ваⷵ ѻ҆ста́вшаѧ і҆ѹ́ды , не входи́те въ е҆гѷпеⷮ . и҆ нн҃ѣ видѧще ви́дите , ꙗ҆́ко слꙋкова́сте въ дш҃ахъ вашиⷯ . посла́вше къ мнѣ и҆ гл҃юще , моли́сѧ ꙁа на́съ гв҃и , и҆ по всемꙋ е҆ли́ко съгл҃етъ тебѣ г҃ь сътво́римъ · и҆ въꙁвѣсти́хъ ваⷨ дне́сь , и҆ не послꙋшасте гла́са гн҃ѧ къ все́мъ е҆го́же посла̀ къ ва́мъ . и҆ нн҃ѣ мече́мъ и҆ гла́домъ и҆ мо́ромъ ѻ҆скꙋдѣ́ете на мѣ́стѣ , на не́же мы́слите и҆тѝ жи́ти та́мо ·
Глⷡ‍҇а , м҃г · И бы́сть ꙗ҆́ко преста̀ і҆е̑ремїа гл҃ѧ к лю́демъ всѧ словеса̀ гн҃ѧ , ꙗ҆́же посла̀ г҃ь к ни́м̾  · И҆ рече а҆ꙁарїѧ сн҃ъ и҆ѻ҆се́ев̾ , і҆ѻ҆а̑н̾на́нъ сн҃ъ карїевъ , и҆ вс҄и мꙋжи преꙁори́вїи , къ і҆еремїи гл҃юще , л̾жеши . не посла̀ т҄ѧ к на́мъ г҃ь рещи , не въходи́те въ е҆гѷпетъ жи́ти тамо . но варꙋхъ сн҃ъ нирїин̾ сважа́етъ т҄ѧ с на́ми , да наⷵ в̾даси в рꙋцѣ халде́истѣ ѹ҆мори́ти наⷵ , и҆ превести наⷵ повелѣ въ вавѷло́нъ . и҆ не послꙋша ѻ҆а̑н̾на́нъ , и҆ всѧ вое̑во́ды си́лы , и҆ вс҄и лю́дїе не послꙋшаша гла́са гн҃ѧ жи́ти на ꙁемлѝ і҆ѹ́динѣ . и҆ поѧ̀ і҆ѻ҆а̑н̾на́нъ , и҆ всѧ вое̑во́ды си́лы всѧ̀ ѻ҆ста́вшаа і҆ѹ́дины ѻ҆браще́ныа жи́ти на ꙁемлѝ і҆ѹ́динѣ . мꙋж́а си́лныѧ и҆ же́ны и҆ младе́нца , и҆ дще́ри цр҃ѧ , и҆ дш҃а ꙗ҆́же ѻ҆ста́ви навꙋꙁар̾да́нъ воево́да си́лы , съ годо́лїеⷨ сн҃оⷨ а҆хика́мовымъ сн҃а сафа́нова , і҆е̑ремїю пррⷪ‍҇ка , и҆ варꙋха сн҃а нирїи̑на , и҆ внидо́ша въ е҆гѵпетъ , ꙗ҆́ко не послꙋшаша гла́са гн҃ѧ , и҆ в̾̾нидо́ша в̾ тафна́съ · И҆ бы́сть сло́во гн҃е къ і҆е̑ремїи в̾ тафна́сѣ гл҃ѧ . въꙁмѝ себѣ ка́менїе вели́ко , и҆ съкры́и е҆̀ преⷣ вра́ты до́мꙋ фараѻ́нѧ в̾ тафнасѣ , преⷣ ѻ҆чи́ма мꙋж́ъ і҆ѹ́динъ . и҆ рече́ши к ни́мъ · Та́ко гл҃етъ г҃ь , с҄е а҆ꙁъ послю̀ , и҆ приведꙋ навходоносо́ра цр҃ѧ вавѷло́нска раба̀ мое̑го . и҆ поста́виⷮ сто́лъ на ка́мени семъ , е҆же съкрыⷧ‍҇ е҆си , и҆ въꙁ̾дви́гнетъ ѻ҆рꙋж́їе свое на́ нѧ . и҆ вни́детъ и҆ пораꙁиⷮ в̾ ꙁе́млю е҆гѷпетъскꙋ . ꙗ҆́же на смр҃ть т҄о на смр҃ть , и҆ ꙗ҆́же на и҆с̾селе́нїе т҄о на и҆с̾селе́нїе , а҆ ꙗ҆́же поⷣ ме́чъ т҄о поⷣ ме́чъ . и҆ пож̾же́тъ ѻ҆гне́мъ до́мы бого́въ и҆хъ , и҆ пожже́тъ ѧ҆̀ і҆ и҆с̾селиⷮ ѧ҆̀ . и҆ покры́етсѧ ꙁемлѧ̀ е҆гѵпеⷮска , ꙗ҆́коже покрыва́етсѧ пастꙋхъ ри́ꙁою своею . і҆ и҆ꙁы́иде ѿтꙋ́дꙋ с ми́ромъ . и҆ съкрꙋши́тъ столпы слн҃чна гра́да и҆же въ е҆н̾но́нѣ , и҆ до́мы и҆хъ пож̾жеⷮ ѻ҆гне́мъ ·
Глⷡ‍҇а м҃д · Сло́во быⷡ‍҇шее къ і҆е̑ремїи ѿ г҃а , и҆ къ всѣмъ жи́довомъ сꙋщиⷨ въ ꙁемлѝ е҆гѷпетъстѣ , и҆ сѣдѧ́щимъ въ магда́лѣ , и҆ в̾ тафна́сѣ , и҆ в̾ меⷨфи́сѣ и҆ в̾ ꙁемлѝ паѳꙋстѣ , гл҃ѧ · Та́ко гл҃еⷮ г҃ь б҃ъ і҆и̑л҃евъ , в҄ы ви́дѣсте вс҄е ѕло̀ е҆же наведоⷯ на і҆ерⷵлимъ , и҆ на гра́ды і҆ѹ́дины . и҆ с҄е пꙋсти сꙋть ѿ живꙋщихъ ѿ лица̀ ꙁло́бы иⷯ ю҆́же сътвори́ша . раꙁ̾гнѣ́ваша м҄ѧ ходѧ́ще кади́ти бого́мъ чюжⷣимъ и҆хже не ви́дѣсте · и҆ посла́хъ к̾ ва́мъ ѻ҆́троки своѧ пррⷪ‍҇ки в но́щи ꙁаѹ҆́тра , и҆ послаⷯ ѧ҆̀ гл҃ѧ . не сътвори́те дѣтели ѻ҆скверне́нїа сего , е҆гоже въꙁненавидⷯѣ . и҆ не послꙋшаша мене , ни приклони́ша ѹ҆́ха свое̑го ѻ҆брати́тисѧ ѿ ꙁло́бъ свои̑хъ , ꙗ҆́коже не кади́ти бого́мъ и҆́нѣмъ . и҆ въскапа̀ ꙗ҆́рость моѧ̀ , и҆ гнѣ́въ мои раꙁ̾горѣ́сѧ въ вра́тⷯѣ і҆ѹ́динѣхъ , и҆ вн҄ѣѹ҆́дѣ і҆ерⷵлима . и҆ бы́ша въ ѻ҆пꙋстѣ́нїе , и҆ в̾ непроходи́мꙋю до сего дн҃е · И҆ нн҃ѣ си́це рече г҃ь вседержи́тель , въскꙋ́ю в҄ы твори́те ѕл҄о на дш҃а своѧ , і҆ и҆сс̾ѣщи ваⷵ мꙋж́а и҆ же́ны , и҆ младе́нець с̾сꙋщь ѿ среды і҆ѹ́дины . ꙗ҆́коже не ѻ҆ста́ти ваⷵ ни е҆ді́номꙋже , раꙁ̾гнѣ́вати м҄ѧ в̾ дѣ́лѣхъ рꙋ́кꙋ ва́шею , и҆ кади́ти бого́мъ и҆́нѣмъ в̾ ꙁемлѝ е҆гѷпеⷮстѣ в ню́же прїидо́сте жи́ти та́мо . да и҆сс̾ѣче́ни бꙋдете , и҆ в̾ проклѧ́тїе да бꙋ́дете , и҆ на ѹ҆кори́ꙁнꙋ въ всѣхъ стра́нахъ ꙁемѧ̀ . е҆да̀ ꙁабы́сте ꙁло́бъ ѿц҃ь вашихъ , и҆ ꙁло́бъ цр҃еи і҆ѹ́дин̾ , и ꙁло́бъ же́нъ и҆хъ . и҆ ꙁлоб̾ вашихъ , и҆ ꙁло́бъ же́нъ вашиⷯ . ꙗ҆́же сътвори́ша в̾ ꙁемлѝ і҆ѹ́динѣ , и҆ вн҄ѣѹ҆́дѣ і҆ерⷵлима . и҆ не ѻ҆ста́стесѧ до сего дн҃е . и҆ не держа́сте повеле́нїи мои̑хъ , ꙗ҆́же да́хъ преⷣ ѻ҆чи́ма ѿц҃ь вашихъ · Того ради та́ко гл҃тъ г҃ь , с҄е а҆ꙁъ приста́влю лице свое ва́мъ къ ꙁло́мꙋ , и҆ погꙋблю всѧ лю́ди і҆ѹ́дины . и҆ прїимꙋ ѻ҆ста́нокъ і҆ѹ́динъ ѻ҆ни́ же поста́виша лица̀ своѧ , е҆же вни́ти в̾ ꙁе́млю е҆гѷ̏пеⷮскꙋ , и҆ жи́ти та́мо . и҆ ꙁагла́дѧтсѧ вс҄ѣ в̾ ꙁемлѝ е҆гѷпет̾стѣ , и҆ падꙋтъ мече́мъ , и҆ гла́домъ ѻ҆скꙋдѣ́ютъ , ѿ ма́ла же и҆ до вели́ка . и҆ бꙋ́дꙋтъ на ѹ҆кори́ꙁнꙋ и҆ в па́гꙋбꙋ , и҆ въ проклѧ́тїе . и҆ посѣщꙋ сѣдѧ́щихъ в̾ ꙁемлѝ е҆гѷпеⷮстѣ , ꙗ҆́коже посѣти́хъ на і҆ерⷵлим̾ , мечеⷨ , и҆ гла́домъ , и҆ смр҃тїю . и҆ не бꙋ́детъ ѹ҆цѣлѣ́вша ни е҆ді́наго же ѿ ѻ҆став̾шихъ і҆ѹ́диныⷯ , ѻ҆бита́вшихъ въ ꙁемлѝ е҆гѵпет̾стѣ , ꙗ҆́коже въꙁврати́тисѧ на́ ꙁемлю і҆ѹ́динꙋ . е҆и́же тїи сѧ надѣ́ютъ дш҃ами свои̑ми , ꙗ҆́коже въꙁ̾врати́тисѧ та́мо . не воⷥвратѧ́тсѧ та́мо , ни ѹ҆цѣлѣюⷮ . И҆ ѿвѣща́ша і҆еремїи вс҄ѣ мꙋжи раꙁꙋмѣвшеи , ꙗ҆́ко кадѧ́тъ же́ны и҆хъ бого́мъ и҆́нымъ . и҆ всѧ̀ же́ны съборъ вели́къ , и҆ всѣ лю́дїе сѣдѧ́щеи въ ꙁемлѝ е҆гѵпет̾стѣ , въ ꙁемлѝ паѳор̾стѣ , гл҃юще . сло́во е҆же гл҃а к намъ въ и҆мѧ гн҃е , не послꙋшаемъ тебѐ . ꙗ҆́ко творѧ́ще сътво́римъ вс҄е сло́во е҆же и҆ꙁы́идетъ и҆ꙁ̾ ѹ҆́стъ на́шиⷯ . кади́ти цр҃цы нбⷵнеи , и҆ воⷥлива́ти е́и въꙁлива́нїѧ , ꙗ҆́коже сътвори́хомъ м҄ы и҆ ѿц҃ы наши , цр҃и наши и҆ кн҃ѕи наши , въ гра́дѣхъ і҆ѹ́диныхъ , и҆ внѣѹ́дѣ і҆ерлⷵима . и҆ насыти́хомсѧ хлѣ́бъ , и҆ бл҃го намъ бы́сть , и҆ ѕл҄а не ви́дѣхомъ · И҆ ꙗ҆ко преста́хомъ кади́ти цр҃цы нбⷵнѣи , и҆ въꙁлива́ти въꙁлїѧ́нїѧ . ѻ҆скꙋдѣ́хомъ хлѣ́бы вс҄и м҄ы , и҆ мече́мъ и҆ гладомъ скон̾ча́хомсѧ . и҆ а́ще кадимъ м҄ы цр҃цы нбⷵнѣи , и҆ въꙁлїѧ́хомъ е́и въꙁлїѧ́нїа . е҆гда̀ беꙁ мꙋж́ъ нашихъ сътвори́хомъ е́и ѻ҆прѣ́сноки , и҆ въꙁлїѧ́хоⷨ е́и въꙁлїѧ́нїѧ · И҆ рече і҆е̑ремїѧ всѣм̾ лю́демъ си́лнымъ , и҆ всѣмъ женаⷨ , и҆ всѣмъ лю́демъ ѿвѣща́вшимъ словеса̀ , гл҃ѧ . не каже́нїе л҄и ѹ҆бо , е҆̑же кади́те въ гра́дѣхъ і҆ѹ́динѣхъ , и҆ внѣѹ҆́дѣ і҆ерⷵллима , в҄ы и҆ ѿц҃ы ваши , цр҃и ваши и҆ кн҃ѕи ваши , и҆ лю́дїе ꙁемлѧ̀ . помѧнꙋ г҃ь и҆ въꙁы́иде на срⷣце е҆го . и҆ не можа́ше г҃ь терпѣти ктомꙋ ѿ лица̀ ꙁло́бы дѣѧ́нїи вашихъ , и҆ ѿ съгнꙋше́нїи ꙗ҆́же сътвори́сте . и҆ бы́сть ꙁемлѧ̀ ваша въ ѻ҆пꙋстѣнїе , и҆ в непрохожⷣенїе , и҆ въ клѧ́твꙋ , ꙗ҆́ко да не бꙋ́детъ живꙋща ꙗ҆́коже е҆сть дн҃ь се́и . ѿ лица̀ и҆мже кажа́сте и҆́доломъ , і҆ и҆ми́же сѣгрѣши́сте гв҃и . и҆ не послꙋшасте гла́са гн҃ѧ , и҆ въ повеле́нихъ е҆го и҆ в̾ ꙁако́нѣ  , и҆ въ свѣде́нихъ е҆го не ходи́сте . и҆ пости́гнꙋша вы ꙁло́бы т҄ы ꙗ҆́коже е҆сть се́и дн҃ь . И҆ рече і҆е̑ремїѧ лю́демъ , и҆ жена́мъ . слы́шите сло́во гн҃е ве́сь і҆ѹ́да , и҆же еⷵ в̾̾ ꙁемлѝ е҆гѷпет̾стѣ . та́ко рече г҃ь вседержи́тель б҃ъ і҆и̑л҃ев̾ , гл҃ѧ . в҄ы и҆ же́ны ваши ѹ҆сты̀ вашими съгл҃асте , и҆ рꙋка́ми вашими сконча́сте гл҃юще . сътво́римъ и҆сповѣда́нїѧ наша , ꙗ҆́же ѻ҆бѣща́хомъ кади́ти цр҃цы нбⷵнѣи , и҆ въꙁлива́ти въꙁлиа́нїѧ е́и . и҆ пребыва́юще пребы́сте въ ѻ҆бѣтехъ ва́шиⷯ , и҆ творѧ́ще сътвори́сте · Того ради слы́шите сло́во гн҃е ве́сь і҆ѹ́да , сѣдѧ́ще въ ꙁеⷨлѝ е҆гѷпет̾стѣ · Се̑ клѧ́хсѧ и҆менем̾ мои̑мъ вели́киⷨ , рече г҃ь . а҆ще бꙋдеⷮ и҆мѧ мое въ ѹ҆стѣхъ всемꙋ і҆ѹ́дѣ рещи , жи́въ г҃ь б҃ъ , въ все́и ꙁемлѝ е҆гѷпет̾стѣ . ꙗ҆́ко с҄е а҆ꙁъ ѹ҆бꙋдиⷯсѧ на́ нѧ съꙁли́ти иⷨ , а҆ не съблажи́ти . и҆ сконча́етсѧ ве́сь і҆ѹ́да , и҆ живꙋщеи в̾ ꙁемлѝ е҆гѷпеⷮстѣ , мечеⷨ , и҆ гла́доⷨ . до́ндеже и҆ сконча́ютсѧ . и҆ ѹ҆цѣлѣвшеи въꙁ̾вратѧ́тсѧ на́ ꙁемлю і҆ѹ́динꙋ , ма́ломъ число́мъ . и҆ ѹ҆вѣдѧⷮ ѻ҆ста́вшеи і҆ѹ́дины , и҆ ѻ҆бита́вшїи в̾ ꙁемлѝ е҆гѷпеⷮстѣ , ѻ҆бита́ти т҄ꙋ . сло́во чїе пребꙋ́детъ мое , и҆ли и҆хъ . се же вамъ ꙁна́менїе , гл҃етъ г҃ь . ꙗ҆́ко посѣщꙋ а҆ꙁъ на вы̀ въ гра́дѣ сеⷨ  , да ѹ҆вѣ́дите ꙗ҆́ко въи҆́стиннꙋ и҆спо́лнисѧ гл҃ъ мои на ваⷵ къ ꙁло́мꙋ · Та́ко рече г҃ь , с҄е а҆ꙁъ предаю фараѻ́на ѹ҆а̑фри́са цр҃ѧ е҆гѷпет̾ска в рꙋцѣ врагꙋ е҆го , и҆ в рꙋцѣ и҆́щꙋщихъ дш҃а е҆го . ꙗ҆́коже да́хъ и҆ седекїю цр҃ѧ і҆ѹ́дина , в рꙋцѣ навходоносо́ра цр҃ѧ вавѵлон̾ска вра́га е҆мꙋ сꙋща , и҆́щꙋща дш҃а е҆го · Глава , м҃е · Сло́во е҆же гл҃а і҆е̑ремїа пррⷪ‍҇къ къ варꙋ́хꙋ сн҃ꙋ нирїе̑вꙋ , е҆гда̀ в̾писа̀ словеса с҄и въ кни́ги , ѿ ѹ҆́стъ і҆е̑ремїи̑нъ . въ четве́ртое лѣто і҆ѻ҆а̑ки́мово сн҃а и҆ѻ҆сїина цр҃ѧ і҆ѹ́дина гл҃ѧ · Та́ко гл҃етъ г҃ь вседержи́теⷧ‍҇ ѻ҆ тебѣ варꙋше . ꙗ҆́ко ре́клъ е҆си , ѠѼ лю́тѣ мн҄ѣ ѠѼ лю́тѣ мн҄ѣ , ꙗ҆́ко приложи г҃ь трꙋ́дъ на трⷣꙋ мои . ѹ҆споⷯ съ стена́нїемъ , поко́ѧ не ѻ҆брѣтоⷯ · Та́ко р̾цы е҆мꙋ , си́це гл҃етъ г҃ь . с҄е аꙁъ ꙗ҆же аⷥ съгради́хъ , а҆ꙁъ раꙁорю · и҆ ꙗ҆́же а҆ꙁъ насади́хъ , а҆ꙁъ посѣкꙋ . ты же себѣ просиши вели́ка , не проси . ꙗ҆́ко с҄е а҆ꙁъ наведꙋ на всѧ́кꙋ плоть гл҃етъ г҃ь . и҆ дамъ дш҃ꙋ твою на сп҃се́нїе въ все́мъ мѣ́стѣ , а҆́може а҆ще и҆деши та́мо ·
Глⷡ‍҇а , м҃ѕ · Сло́во е҆же бы́сть къ і҆еремїи пррⷪ‍҇кꙋ ѿ г҃а проти́вꙋ наро́доⷨ къ е҆гѷптꙋ , проти́вꙋ си́лы фараѻ́на нехаѻ҆̀ цр҃ѧ е҆гѷпеⷮска , и҆же бы́сть наⷣ рѣко́ю е҆ѵфра́тъ в̾ картами́съ . е҆гоже поби навходоносо́ръ цр҃ь вавѷло́нскїи в лѣте четве́ртемъ и҆ѻ҆а̑ки́ма сн҃а і҆ѻ҆сїина цр҃ѧ і҆ѹ́дина . ѹ҆готовите ѻ҆рꙋ́жїе и҆ щи́тъ , і҆ и҆дѣте на бра́нь . въпрѧжи́те конѧ , и҆ посади́те всаⷣники . сто́ите въ шле́мехъ  , ѹ҆ста́вите копїѧ , и҆ ѻ҆блечѣтесѧ въ бро́нѧ . и҆ что̀ ѹ҆бо ви́дѣхъ страшли́вы и҆ хреп̾ты ѻ҆браща́ющасѧ , крѣп́кїѧ и҆хъ и҆ꙁби́ты . побѣго́ша ско́ро , не ꙁрѧ́ще въспѧ́ть . ѿвсю́дꙋ стра́хъ гл҃етъ г҃ь . не ѹ҆тече́тъ ско́рыи , ниже въꙁмо́жетъ и҆ꙁба́витисѧ крѣ́пкїи . на по́лъ нощъ блиⷥ рѣкѝ е҆ѷфра́тъ побѣжⷣени сꙋть и҆ падо́ша · Кт҄о е҆сть то́и и҆же ꙗ҆́ко рѣка̀ въсходитъ , и҆ ꙗ҆́ко пото́цы въꙁⷣви́жꙋтсѧ во́лны е҆го . е҆гѷпетъ по подо́бїю рѣкѝ въсхо́дитъ , и҆ ꙗ҆́ко рѣка̀ въсколѣ́блютсѧ во́лны е҆го . и҆ рече в̾ꙁы́иди и҆ покры́и ꙁе́млю , погꙋби граⷣ и҆ живꙋщаѧ е҆го . въꙁ̾сѧ́дите на конѧ , и҆ всели́тесѧ на колесни́цахъ . и҆ бѣжи́те напреⷣ си́лнїи ѿ ꙁемлѧ̀ мꙋрь , и҆ шле́мы держа́ще щи́ты халдѣ́иски вꙁе́млюще и҆ стрѣлѧ́юще стрѣ́лы . н҄о дн҃ь се́и г҃а б҃а вседръжи́телѧ , дн҃ь мще́нїѧ , да въꙁметъ побѣ́дꙋ наⷣ врагѝ свои̑ми . пожре́тъ ѧ҆̀ мечь и҆ насыти́тсѧ , и҆ ѹ҆пїетсѧ кро́вїю и҆хъ . ꙗ҆́ко поби́тїе г҃а вседержи́телѧ въ ꙁемли полꙋнощнеи , бли́ꙁъ рѣки е҆ѷфра́тъ · Вни́ди въ галаа́дъ , и҆ въꙁми те́кли дв҃о дщи е҆гѵфпет̾ска . въ сꙋетꙋ ѹ҆мно́жи врачева́нїѧ твоѧ и҆ ꙁ̾дра́вїѧ не бꙋдет̾ т҄̑и . ѹ҆слы́шаша ꙗ҆ꙁы́цы срамотꙋ твою , и҆ пла́чь твои напо́лни ꙁе́млю . ꙗ҆́ко си́лныи срѣте́сѧ съ си́лнымъ , и҆ ѻ́ба в̾кꙋ́пѣ падо́ста · Сло́во е҆же гл҃а г҃ь къ і҆еремїи пррⷪ‍҇кꙋ ѻ҆ се́мъ , ꙗ҆́ко и҆мѣ прїити навходоносо́ръ цр҃ь вавѷло́нскїи , и҆ поби́ти ꙁе́млю е҆гѷпет̾скꙋ . въꙁвѣсти́те е҆гѷптꙋ , и҆ ѻ҆гласи́те въ магда́лꙋ . въꙁопїи въ мем̾фи́съ , и҆ в̾ таф
Глⷡ‍҇а , м҃ѕ · Сло́во е҆же бы́сть къ і҆еремїи пррⷪ‍҇кꙋ ѿ г҃а проти́вꙋ наро́доⷨ къ е҆гѷптꙋ , проти́вꙋ си́лы фараѻ́на нехаѻ҆̀ цр҃ѧ е҆гѷпеⷮска , и҆же бы́сть наⷣ рѣко́ю е҆ѵфра́тъ в̾ картами́съ . е҆гоже поби навходоносо́ръ цр҃ь вавѷло́нскїи в лѣте четве́ртемъ и҆ѻ҆а̑ки́ма сн҃а і҆ѻ҆сїина цр҃ѧ і҆ѹ́дина . ѹ҆готовите ѻ҆рꙋ́жїе и҆ щи́тъ , і҆ и҆дѣте на бра́нь . въпрѧжи́те конѧ , и҆ посади́те всаⷣники . сто́ите въ шле́мехъ  , ѹ҆ста́вите копїѧ , и҆ ѻ҆блечѣтесѧ въ бро́нѧ . и҆ что̀ ѹ҆бо ви́дѣхъ страшли́вы и҆ хреп̾ты ѻ҆браща́ющасѧ , крѣп́кїѧ и҆хъ и҆ꙁби́ты . побѣго́ша ско́ро , не ꙁрѧ́ще въспѧ́ть . ѿвсю́дꙋ стра́хъ гл҃етъ г҃ь . не ѹ҆тече́тъ ско́рыи , ниже въꙁмо́жетъ и҆ꙁба́витисѧ крѣ́пкїи . на по́лъ нощъ блиⷥ рѣкѝ е҆ѷфра́тъ побѣжⷣени сꙋть и҆ падо́ша · Кт҄о е҆сть то́и и҆же ꙗ҆́ко рѣка̀ въсходитъ , и҆ ꙗ҆́ко пото́цы въꙁⷣви́жꙋтсѧ во́лны е҆го . е҆гѷпетъ по подо́бїю рѣкѝ въсхо́дитъ , и҆ ꙗ҆́ко рѣка̀ въсколѣ́блютсѧ во́лны е҆го . и҆ рече в̾ꙁы́иди и҆ покры́и ꙁе́млю , погꙋби граⷣ и҆ живꙋщаѧ е҆го . въꙁ̾сѧ́дите на конѧ , и҆ всели́тесѧ на колесни́цахъ . и҆ бѣжи́те напреⷣ си́лнїи ѿ ꙁемлѧ̀ мꙋрь , и҆ шле́мы держа́ще щи́ты халдѣ́иски вꙁе́млюще и҆ стрѣлѧ́юще стрѣ́лы . н҄о дн҃ь се́и г҃а б҃а вседръжи́телѧ , дн҃ь мще́нїѧ , да въꙁметъ побѣ́дꙋ наⷣ врагѝ свои̑ми . пожре́тъ ѧ҆̀ мечь и҆ насыти́тсѧ , и҆ ѹ҆пїетсѧ кро́вїю и҆хъ . ꙗ҆́ко поби́тїе г҃а вседержи́телѧ въ ꙁемли полꙋнощнеи , бли́ꙁъ рѣки е҆ѷфра́тъ · Вни́ди въ галаа́дъ , и҆ въꙁми те́кли дв҃о дщи е҆гѵфпет̾ска . въ сꙋетꙋ ѹ҆мно́жи врачева́нїѧ твоѧ и҆ ꙁ̾дра́вїѧ не бꙋдет̾ т҄̑и . ѹ҆слы́шаша ꙗ҆ꙁы́цы срамотꙋ твою , и҆ пла́чь твои напо́лни ꙁе́млю . ꙗ҆́ко си́лныи срѣте́сѧ съ си́лнымъ , и҆ ѻ́ба в̾кꙋ́пѣ падо́ста · Сло́во е҆же гл҃а г҃ь къ і҆еремїи пррⷪ‍҇кꙋ ѻ҆ се́мъ , ꙗ҆́ко и҆мѣ прїити навходоносо́ръ цр҃ь вавѷло́нскїи , и҆ поби́ти ꙁе́млю е҆гѷпет̾скꙋ . въꙁвѣсти́те е҆гѷптꙋ , и҆ ѻ҆гласи́те въ магда́лꙋ . въꙁопїи въ мем̾фи́съ , и҆ в̾ тафна́съ повѣдѣте . сто́и и҆ ѹ҆готовисѧ , ꙗ҆́ко пожре́тъ ме́чъ сїѧ , ꙗ҆́же ѻ҆́крⷵтъ тебѐ сꙋть . почто̀ съгни си́лныи твои , не ста̀ , ꙗ҆́ко г҃ь преврати и҆̀ . ѹ҆мно́жи па́дающаѧ , и҆ паде мꙋ́жъ бли́жнемꙋ свое̑мꙋ . и҆ рекꙋтъ въста́ни , и҆ въꙁ̾врати́мсѧ к лю́дем̾ нашимъ , и҆ въ ꙁе́млю рожⷣенїѧ нашего ѿ лица̀ мечю го́лꙋбѧ . въꙁ̾ꙁовѣте и҆мѧ фараѻ́на цр҃ѧ е҆гѷпет̾ска , во́пль приведе ча́съ . жи́въ е҆смь а҆ꙁъ гл҃етъ цр҃ь , г҃ь вседержи́тель и҆мѧ е҆го . ꙗ҆́коже ѳаво́ръ на гора́хъ , и҆ ꙗ҆ко карме́ль в мо́ри прїиде . сꙋ́ды плѣне́нїѧ сътвори себѣ живꙋщаѧ д̾щи е҆гѷпет̾ска . ꙗ҆́ко мем̾фи́съ въ пꙋсты́ню бꙋ́детъ , и҆ ѻ҆пꙋстѣетъ , и҆ не бꙋ́детъ в не́мъ жи́ти . ю҆́ница и҆ꙁбран̾на и҆ кра́сна е҆гѷпетъ , погони́тель ѿ полꙋно́щи прїиде е́и . кꙋпцы е҆ѧ̀ живꙋщеи посреди е҆ѧ̀ , ꙗ҆́ко те́лцы тꙋ́чнїи ѻ҆братишасѧ и҆ побѣго́ша вкꙋ́пѣ , и҆ не мого́ша стати , ꙗ҆ко дн҃ь поги́бели и҆хъ прїиде на́ нѧ , и҆ чаⷵ посѣще́нїѧ иⷯ . глаⷵ е҆го ꙗ҆́ко мѣдь ꙁвѣца́ти бꙋ́детъ . ꙗ҆́ко съ си́лою приближи́сѧ , и҆ съ секи́рами прїидⷮꙋ к немꙋ , ꙗ҆́ко дре́вїе сѣча́ще , посѣкⷮꙋ лѣ́съ е҆го , гл҃етъ г҃ь . и҆же не мо́жеⷮ съчте́нъ бы́ти . ѹ҆мно́жишасѧ паⷱ‍҇ прꙋ́говъ , и҆ не бѣ иⷨ числа . посрамле́н̾на е҆сть дщи е҆гѷпет̾ска , и҆ дана в рꙋ́цѣ лю́демъ полꙋнощнымъ · Рече г҃ь вседержи́тель б҃ъ і҆и̑л҃евъ . се аꙁъ посѣщꙋ на́гъ лꙋкъ а҆леѯан̾дрїискїи , и҆ на фараѻ́на и҆ на е҆гѵпетъ , и҆ на боги е҆го , и҆ на цр҃ѧ е҆го , и҆ на ѹ҆пова́ющаѧ на́нь . и да́мъ а҆ꙁъ е҆̀ в рꙋ́цѣ и҆́щꙋщихъ дш҃и и҆хъ , и҆ в рꙋ́кꙋ навходоносо́ра цр҃ѧ вавѵлон̾ска , и҆ в рꙋцѣ слꙋ́гъ е҆го . и҆ посе́мъ поживꙋтъ в неⷨ ꙗ҆́ко и҆ пе́рвѣе , гл҃еⷮ г҃ь · Ты же не бо́исѧ рабе мои і҆а́кове , ни ѹ҆страша́исѧ іил҃ю . се б҄о а҆ꙁъ тебѐ сп҃сена сътворю и҆ꙁдале́ча , и҆ сѣмѧ твое ѿ ꙁемлѧ̀ плѣне́нїѧ е҆го . и҆ въꙁвратѧ́сѧ і҆а́коⷡ‍҇ и҆ почїет̾ , и҆ въ спѣ́хъ бꙋ́детъ , и҆ не бꙋ́детъ ѹ҆страшаѧи е҆го · Ты же не бо́исѧ рабе мои і҆а́кове , гл҃етъ г҃ь , ꙗ҆́ко с тобо́ю е҆смь а҆ꙁъ . ꙗ҆́ко сътрꙋ аⷥ всѧ ꙗ҆ꙁы́ки , в нѧ́же т҄ѧ и҆ꙁвергох̾ , тебе же не сътрꙋ , н҄о накажꙋ тѧ сꙋ́домъ , ниже ꙗ҆́ко неви́нномꙋ ѿпꙋщꙋ тебѣ ·
Глⷡ‍҇а , м҃ꙁ · И ло́во гн҃е е҆же бы́сть къ і҆е̑ремїи пррⷪ‍҇кꙋ на и҆́ноплемен̾ниⷦ‍҇ , пре́же нежели побѝ фараѻ́нъ гаꙁа́мъ · Та́ко гл҃еⷮ г҃ь . се воды въꙁыидꙋтъ ѿ полꙋнощи , и҆ бꙋ́дꙋтъ ꙗ҆́ко пото́къ волнꙋющїи . и҆ покры́ют̾ ꙁе́млю , и҆ ꙗ҆́же на неи . гра́дъ , и҆ живꙋщаѧ в не́мъ · Та́ко гл҃еⷮ г҃ь . се воды въꙁыидꙋтъ ѿ полꙋнощи , и҆ бꙋ́дꙋтъ ꙗ҆́ко пото́къ волнꙋющїи . и҆ покры́ют̾ ꙁе́млю , и҆ ꙗ҆́же на неи . гра́дъ , и҆ живꙋщаѧ в не́мъ · Въꙁопїютъ лю́дїе , и҆ въспла́чꙋтсѧ вси живꙋщеи на ꙁемлѝ , ѿ шꙋ́ма го́рдости въѻ҆рꙋже́ныⷯ , и҆ во́инъ е҆го ѿ грѣмѣнїѧ колесни́ць е҆го и҆ мно́жества ко́лъ е҆го . не ѻ҆гледа́хꙋсѧ ѿц҃ы на сн҃ы  , ѻ҆пꙋсти́вши рꙋцы прише́ствїѧ ради дн҃е , во́ньже поги́бнꙋтъ вси и҆ноплеме́нницы . и҆ раꙁме́щеⷮсѧ тѵръ и҆ сидо́нъ , съ всѣ́ми про́чими помощники свои̑ми . ꙗ҆́ко и҆сплени́лъ е҆сть г҃ь палести́ны , ѻ҆стан̾ки ѻ҆строва кападокїиска . прїиде плѣш̾ на гаꙁꙋ , ѹ҆молче а҆скало́нъ , и҆ ѻ҆ста́н̾ки ѹ҆до́лїѧ и҆хъ · И҆ доко́лѣ сѣщи бꙋ́деши ѠѼ мечю бж҃їи , и҆ доко́лѣ не ѹ҆покои̑шисѧ . вни́ди в ножны своѧ , почїи и҆ помолчи . ка́ко ѹ҆покоиⷮсѧ поне́же г҃ь ꙁаповѣ́да е҆мꙋ на а҆скало́на , и҆ на сꙋщаѧ ꙁа моремъ вла́сти е҆го , и҆ т҄ꙋ съречесѧ с ни́мъ ·
Глⷡ‍҇а , м҃и · Ý моа́ви , та́ко рече г҃ь вседержи́тель б҃ъ і҆и̑л҃евъ . ѠѼ лютѣ на ва́мꙋ , ꙗ҆́ко погꙋбле́но е҆сть и҆ посрамле́но . вꙁѧ́сѧ карїаѳїа̑римъ . посрами́сѧ силнѣ и҆ ѹ҆жасе́сѧ . нѣсть ктомꙋ весе́лїе въ моа́вѣ . проти́вꙋ е҆сево́нꙋ мы́слиша ѕл҄о . прїидѣте и҆ потреби́мъ ѧ҆̀ ѿ ꙗ҆́ꙁы́къ . сего ради молча ѹ҆таи̑шисѧ , и҆ по́идетъ ꙁа тобо́ю ме́чь . глⷵа во́плѧ съ ѻ҆рона́иⷨ погꙋбле́нїе и҆ сътре́нїе вели́ко . сътре́сѧ моа́въ , въꙁвѣсти́те во́пль малы́мъ е҆го . ꙗ҆́ко по въꙁ̾ше́ствїи лꙋи́ѳъ пла́ча въꙁы́иде пла́чъ , ꙗ҆́ко на и҆стꙋпованїи ѻ҆ронаи̑мъ вра́ꙁи рыда́нїе сътре́нїѧ слы́шали сꙋть . бѣжи́те съблюди́те дш҃а ваша , и҆ бꙋ́дете ꙗ҆́ко ди́вїа бы́ль въ пꙋсты́ни . сего б҄о ради ꙗ҆́ко и҆мѣ́лъ е҆си наде́ждꙋ въ ѻ҆гра́дахъ твои̑хъ и҆ въ сокро́вищиⷯ твои̑̑хъ , т҄ы ѹ҆бо ꙗ҆́тъ бꙋ́деши . и҆ по́идетъ хамо́съ въ преселе́нїе , сщ҃ен̾ники е҆го и҆ кн҃ѕи е҆го въкꙋ́пѣ . и҆ прїидетъ хи́щникъ въ всѧ́къ граⷣ , и҆ не и҆ꙁба́витсѧ ни е҆ді́нъ гра́дъ . и҆ поги́бнꙋтъ ѹ҆до́лїѧ , и҆ погꙋ́бѧтсѧ по́лѧ , ꙗ҆́ко ре́клъ е҆сть г҃ь . да́ите цвѣтъ моа́вꙋ , ꙗ҆́ко ѿцвѣтетъ · и҆ гра́ди е҆го бꙋ́дꙋтъ пꙋсты и҆ беꙁ̾ живꙋщихъ . проклѧ́тъ чл҃къ творѧ́и дѣло гн҃е съ небреже́нїем̾ , проклѧⷮ же въꙁбранѧ́ѧи мечꙋ свое̑мꙋ ѿ кро́ве . плоⷣныи моа́въ б҄ѣ ѿ мла́дости свое̑ѧ , и҆ почѝ въ квасни́цахъ свои̑хъ , ниже прели́сѧ ѿ сосꙋ́да въ сосꙋдъ , ни пресели́сѧ . сего ради бы́сть сла́дость е҆го в не́м̾ , и҆ во́нѧ е҆го нѣ́сть премѣне́на · Сего раⷣ‍ꙵ се дн҃їе грѧдꙋтъ гл҃ет̾ г҃ь . и҆ послю̀ е҆мꙋ ꙁрѧди́телѧ , и҆ простира́телѧ ла́гвицъ е҆го . и҆ прострꙋ и҆̀ и҆ съсꙋ́ды е҆го и҆ꙁмѣ́рю , и҆ ла́гвици е҆го съкрꙋшꙋ . и҆ посрами́тсѧ моа́въ ѿ хамо́съ , ꙗ҆коже посрамле́нъ е҆сть домъ і҆и̑л҃евъ ѿ веѳиⷧ‍҇ , в неⷨже и҆мѧхꙋ надежⷣꙋ . ка́ко гл҃ете , си́лни е҆смы и҆ мꙋ́жи крѣ́пцы в̾ бою . погꙋби́сѧ моа́въ , въ гра́ды е҆го вънидо́ша , і҆ и҆ꙁбра́нїи ю҆́ноши е҆го снидо́ша поⷣ мечь . гл҃етъ цр҃ь , г҃ь вседержитель и҆мѧ еⷢ‍҇ . блиⷥ е҆сть поги́бель моа́влѧ , да прїидетъ , и҆ ѕл҄о е҆го ско́ро прїидеⷮ ѕѣ́ло . ѹ҆тѣша́ите и҆̀ вси и҆же ѻ҆́крⷵтъ е҆го , и҆ вси вѣ́дѧщеи и҆мѧ е҆го . рците , ка́ко съкрꙋши́сѧ же́ꙁлъ крѣ́пости лоꙁа сла́вна . сни́ди ѿ сла́вы и҆ сѧ́ди въ а҆л̾ка́нїи жили́ща дще́ри диво́нь , ꙗ҆ко погꙋби́тель моа́в̾скїи въꙁы́идеⷮ к тебѣ , раꙁрꙋшиⷮ ѻ҆грады твоѧ · на пꙋтѝ сто́и , и҆ поꙁри жили́ща а҆рое̑рь . въспроси бѣжа́щаго , и҆ къ ѹ҆бѣгшемꙋ рцы̀ , чт҄о с҄е бы́сть . посрами́сѧ моавъ , ꙁанѐ побѣжеⷩ‍҇ е҆сть . рыда́ите и҆ въпїите въꙁвѣсти́те въ а҆рно́нъ , ꙗ҆ко погꙋби́сѧ моа́въ . и҆ сꙋ́дъ прїиде на́ ꙁеⷨлю по́лнꙋю , на е҆лоⷩ‍҇ , и҆ на е҆са , и҆ на мефа́ѳъ , и҆ на диво́нъ , и҆ на наво , и҆ на до́мъ девла́таи̑м̾ , и҆ и҆ на карїа̑ѳїа̑ри́мъ , и҆ на ветамꙋлъ , и҆ на карїѻ҆тъ , и҆ на во́ꙁра , и҆ на всѧ̀ грады ꙁеⷨли моав̾ли , и҆же далече і҆ и҆же блиꙁꙋ сꙋть . ѿсѣченъ е҆сть рогъ моа́вль , и҆ мы́шца е҆го съкрꙋшисѧ , гл҃етъ г҃ь . ѹ҆поите е҆го ꙗ҆́ко на г҃а въꙁдви́жесѧ . и҆ ѻ҆браꙁѝ рꙋкꙋ свою моа́въ въ всемъ раꙁвраще́нїи . и҆ бꙋдетъ в̾ посмѣхъ тако ѻ́нъ , ꙗ҆́ко в̾ посмѣхъ былъ тебѣ і҆и̑л҃ь , и҆ въ та́тьствѣ твое̑мъ ѻ҆брѣте е҆го . тѣмже словесъ ради си́хъ и҆же нань реклъ е҆си , ꙗ҆́тъ веде́нъ бꙋдеши . ѻ҆ста́вите гра́ды и҆ , пребыва́ите на ка́мени живꙋщїи моа̑въстїи . и҆ бꙋдите ꙗ҆́ко го́лꙋбъ гнѣꙁдѧ́исѧ в̾ самомъ врьхꙋ сква́жни · Слы́шахомъ го́рдость моа́влю , высокъ б҄ѣ ѕѣло . преꙁо́ръство е҆го и҆ ѿврьже́нїе е҆го , въꙁноше́нїе и҆ въꙁдвиже́нїе срⷣца е҆го а҆ꙁъ вѣмъ  , гл҃етъ г҃ь , и҆ похва́лꙋ е҆го . сего ради ꙗ҆́ко да не ѻ҆ста́неⷮ в немъ крѣпость е҆го , ниже блиꙁъ того чт҄о мо́глъ хо́ти сътвори́ти . сего ради на моа́ва въꙁрыда́ю , и҆ къ всемꙋ моа́вꙋ въꙁопїю , къ мꙋжемъ гли́нѧнѣ стѣнѣ гл҃ющимъ . ѠѼ плачю и҆а̑серь . въспла́чютсѧ виногра́ди сава́ма . лѣторасли твоѧ прешлѝ сꙋть мо́ре , даже до мо́рѧ и҆а̑серь прїидо́ша . на жа́твꙋ твою и҆ на ви́нно събира́нїе твое , хи́щник̾ прїиде . ѿꙗ҆́та еⷵ ра́дость и҆ весе́лїе ѿ кармель , и҆ ѿ ꙁемли моаⷡ‍҇ли , и҆ вино̀ ѿ точи́лъ побра́хъ . никогда́ же гнетѧ́и вин̾нꙋ ꙗ҆́годꙋ по ѻ҆бы́чаю пѣсни не воспое̑тъ , ѿ воплѧ е҆сево́ньска даже до е҆леа̑ле , и҆ а҆е́са , даша гласъ свой . ѿ сего́ръ даже до ѻ҆ронаи̑мъ ю́ницꙋ трилѣтнꙋ приходѧ́щꙋ . во́ды же немриⷨ преꙁлы бꙋдꙋтъ . и҆ ѿи̑мꙋ ѿ моа́ва , гл҃етъ г҃ь , жрꙋщаго на гора́хъ , и҆ ѻ҆свѣща́ющаго богоⷨ е҆го · Того ради срⷣце мое на моа́ва ꙗ҆ко пища́ль мѣдѧна ѕвѣцаѧ бꙋдетъ , и҆ срⷣце мое къ мꙋжеⷨ стѣнѣ глинѧнѣ дасть гла́съ пища́льскь . па́че б҄о сътворѝ нежели въꙁможе , тѣмже погибо́ша  . всѧ́ка ѹ҆бо глава̀ плѣши́ва , и҆ всѧ́ка бра́да ѻ҆бръснетсѧ . на всѧ́кои рꙋцѣ свѧꙁа́нїе , и҆ на всѧ́комъ хрептѣ стрꙋпъ . и҆ на всѣхъ хра́минахъ моа́вскихъ , и҆ на стогнаⷯ е҆го всѧ́къ пла́чь . понеже съкрꙋшиⷯ моа́ва ꙗ҆́ко сосꙋдъ непотребен̾ , гл҃еⷮ г҃ь  . ка́ко побѣдисѧ въꙁопи́ша · како повѣси главꙋ̀ моа́въ , и҆ посрами́сѧ . и҆ бꙋдетъ моа́въ в̾ посмѣхъ и҆ въ при́тчю всѣмъ ѻ́крⷵтъ себе · Та́ко гл҃етъ г҃ь , с҄е ꙗ҆́ко ѻ҆ре́лъ летиⷮ и распростре́тъ кры́лѣ своѝ на моа́ва . вꙁѧ́тъ е҆сть карїѻ́тъ , и҆ ѻ҆гра́ды е҆го ѻ҆бъстои́мы сꙋть . и҆ бꙋдетъ срⷣце си́лныхъ моа́въскиⷯ в̾ то́и дн҃ь , ꙗ҆́ко срⷣце жены̀ родѧщи . и҆ преста́неⷮ моа́въ бы́ти людми , ꙗ҆́ко на г҃а похвали́сѧ . стра́хъ и҆ пропасть и҆ сѣть на тѧ ѠѼ живꙋщїи въ моа́ви , гл҃етъ г҃ь . кт҄о ѹ҆бѣжитъ ѿ лица̀ страха , в̾падетъ въ про́пасть . і҆ и҆ꙁлаѕѧ́и и҆с пропасти , и҆ме́тсѧ сѣтїю . понеже приведꙋ̀ на моа́ва лѣто посѣще́нїѧ и҆хъ , гл҃етъ г҃ь . въ стѣню е҆сево́нъстѣ ста́ша ѿ сѣти и҆ꙁбѣг̾ше . ѻ҆́гнь б҄о и҆ꙁы́иде съ е҆сево́нъ , и҆ пла́мень ѿ среди сїѻ́нꙋ и҆ пож̾же ча́сть моа́ва , и҆ вер̾хъ сн҃ов̾ смѧте́нїѧ · Го́ре тебѣ моа́въ . погибо́сте лю́дїе хамосъ . ꙗ҆́ко ѿведо́шасѧ сн҃ы твоѧ и҆ дще́ри твоѧ въ плѣнъ . и҆ въꙁвращꙋ плѣнъ моа́вль в̾ послѣднѧѧ дн҃и , гл҃етъ г҃ь · Даже досе́лѣ сꙋди моа́вли ·
Глⷡ‍҇а , м҃ѳ · Рцы́ же сн҃омъ а҆м̾мо́нимъ . тако гл҃етъ г҃ь , е҆да не сⷮꙋ сн҃ове і҆и̑л҃еви , и҆л҄и наслѣдника нѣсть е҆мꙋ . почт҄о ѹ҆бо прїа наслѣдїе мелхом̾ га́дъ , и҆ лю́дїе е҆го въ гра́дѣхъ е҆го живѧ́хꙋ . сего ра́ди с҄е дн҃їе грѧдꙋт̾ гл҃етъ г҃ь , и҆ ѻ҆глашꙋ на рав̾ватъ сн҃овъ а҆м̾мо́нь ра́тныи ꙁвꙋкъ . и҆ бꙋдетъ въ праⷯ раꙁме́тано , и҆ дще́ри е҆го ѻ҆гне́мъ ꙁаж̾же́ны бꙋдꙋтъ . и҆ въспрїиметъ і҆и̑л҃ь вла́сть свою гл҃етъ г҃ь . въꙁопїи е҆сево́нъ , ꙗ҆́ко погꙋби́сѧ га́и . въпїите дще́ри равваѳ̾ски , препоѧши́тесѧ вре́тищемъ , рыда́ите и҆ бѣга́ите по ꙁабра́лахъ . ꙗ҆́ко мелхомъ въ плѣнъ ѿведетсѧ , сщ҃ен̾ницы и҆ кнѧ́ѕи е҆го въкꙋпѣ . чт҄о хва́лишисѧ въ ѹ҆до́лїѧхъ , снїиде ѹ҆до́лїе твое дщи прекра́сна , ѹ҆повающїѧ бога́т̾ствоⷨ свои̑мъ , гл҃ѧ , кт҄о прїидеⷮⷮ на́ мѧ Се а҆ꙁъ приведꙋ̀ на́ тѧ страⷯ , гл҃еⷮ г҃ь вседръжи́тель , ѿ всѣхъ сꙋщихъ ѻ҆́крⷵтъ тебе . и҆ расѣ́етесѧ вси ѿ лица̀ ва́шего , и҆ ниже бꙋдетъ събира́юща бѣжа̀ . и҆ посемъ въꙁращꙋ плѣнники сн҃овъ а҆м̾мо́нь · Гл҃етъ г҃ь къ и҆дꙋмеи . та́ко гл҃етъ г҃ь вседръжи́тель , е҆гда нѣсть к̾семꙋ мꙋдрости въ ѳема́нѣ . поги́бе совѣтъ ѿ сн҃овъ , и҆ непотре́бна е҆сть мꙋдроⷵ иⷯ бѣжи́те и҆ лица ѿвраща́ите снидите во а́дъ живꙋщеи деда́нъ . ꙁане поги́бель и҆са́влю приведоⷯ на́нь , ча́съ посѣще́нїѧ е҆го . а҆ще бы ѻ҆бъи̑ма́тели вина̀ пришлѝ на́ тѧ , ѹ́бо не ѻ҆ста́вили бы ни греꙁна̀ . а҆ще ли же та́тїе бы̀ в нощи пришли похити́ли бы т҄о , что̀ довлѣ и҆мъ . но а҆ꙁъ ꙗ҆ви́хъ и҆са́ва , ѿкры́хъ та́инаѧ е҆го , и҆ не въꙁможетъ ѹ҆таи́тисѧ . погꙋблено е҆сть сѣмѧ е҆го , и҆ бра́тїѧ е҆го , и҆ сосѣди е҆го , и҆ не бꙋдетъ · ѻ҆ста́ви си́роты твоѧ , а҆ꙁ же и҆мъ повелю̀ жи́вомъ бы́ти , и҆ вдови́цы твоѧ на мѧ ѹ҆пова́ти бꙋдꙋтъ · Та́ко б҄о гл҃етъ г҃ь , с҄е и҆мже не было сꙋдꙋ , да пїютъ ча́шꙋ , пїюще и҆спїютъ . ты же ꙗ҆́ко непови́нныи ѻ҆ста́неши . не бꙋдеши непови́нен̾ , н҄о пїѧ и҆спїеши . собо́ю б҄о клѧхсѧ гл҃етъ г҃ь , ꙗ҆́ко въ пꙋсты́ню и҆ въ порꙋга́нїе , и҆ въ посмѣхъ и҆ въ проклѧ́тїе бꙋдетъ во́ꙁра , и҆ всѧ гра́ды е҆го бꙋдⷮꙋ въ пꙋсты́ню вѣчнꙋю · Слⷯꙋ слы́шахъ ѿ г҃а , и҆ посолъ во ꙗ҆́ꙁы́ки посланъ е҆сть . съберѣтесѧ і҆ и҆дѣте противꙋ е҆мꙋ , и҆ въста́неⷨ на ѻ҆плъче́нїе . ꙗ҆́ко с҄е мала да́хъ т҄ѧ въ странахъ , и҆ порꙋга́нымъ среди людїи · Противле́нїе твое прельсти́ тѧ , и го́рдость срⷣца твое̑го . живѧ́и в̾ пещерахъ камен̾нахъ , и҆ похити́ти ѹ҆крѣплѧ́ешисѧ верхꙋ хо́лма . е҆гда въꙁнесеши ꙗ҆́ко ѻ҆ре́лъ гнѣꙁдо свое , ѿто́лѣ све́ргꙋ т҄ѧ , гл҃етъ г҃ь . и҆ бꙋдетъ и҆дꙋмеѧ пꙋста̀ . всѧкъ ходѧ́и чреꙁъ ню̀ подиви́тсѧ , и҆ въꙁъгл҃етъ наⷣ всѧкими ꙗ҆́ꙁвами е҆ѧ . ꙗ҆́коже превраще́на е҆сть содо́ма и҆ гомо́ра , и҆ сосѣды е҆ѧ , гл҃еⷮ г҃ь  . не поживетъ та́мо мꙋжъ , ниже пребꙋдетъ в̾ неи сн҃ъ чл҃чь . с҄е ꙗ҆́ко ле́въ и҆ꙁыиде съ преꙁо́ръства і҆ѻ҆рда́нѧ ѿ красоты си́лны , ꙗ҆́ко скорѣ повѣмъ е҆мꙋ бѣжа́ти к неи . и҆ кт҄о бꙋдетъ тако и҆ꙁбраⷩ‍҇ , е҆гоже поста́влю наⷣ нею . кто бо подо́бенъ мнѣ , и҆ кт҄о постои̑тъ предо мною . кто́ же е҆сть сеи па́стыръ , и҆же съпроти́виⷮсѧ лицꙋ мое̑мꙋ · Сего ради слы́шите совⷮѣ гн҃ь , и҆же совѣща на е҆до́ма . и҆ мышле́нїе е҆го , е҆же помы́сли ѻ҆ живꙋщихъ въ ѳема́нъ . не свергꙋ л҄и и҆хъ мала ѿ ста́да , и҆ не раꙁмещꙋ ли с ни́ми жили́ща и҆хъ . ѿ гла́са паде́нїа и҆хъ потрѧсесѧ ꙁемлѧ̀ , во́пль на́ мори чрьмнемъ слы́шасѧ гла́са и҆хъ · Сѐ ꙗ҆́ко ѻ҆ре́лъ въꙁы́идетъ и҆ въꙁлетиⷮ , и҆ простреⷮ кры́лѣ своѝ наⷣ во́ꙁрꙋ  . и҆ бꙋдетъ срⷣце си́лныхъ и҆дꙋме́искиⷯ в̾ тои дн҃ь , ꙗ҆́ко срⷣце жены̀ родѧ́щїа · Къ дама́скꙋ . посрами́сѧ е҆ма́ѳъ , и҆ а҆рфа́ѳ̾ , ꙗ҆ко слꙋхъ ѕоⷧ‍҇ слы́шаша , въꙁмꙋти́шасѧ на́ мори ꙁа попече́нїе ѹ҆покои́тисѧ не воꙁмого́ша . расторже́сѧ дама́скъ , и҆ ѻ҆брати́сѧ на бѣжа́нїе , тре́петъ ѻ҆бъѧ́ть и҆̀ , скорбь и҆ бо́лѣꙁнь ѻ҆дръжа́шасѧ е҆го ꙗ҆ко ражда́ющꙋю . ка́ко сꙋть ѻ҆ста́вили градъ славенъ , граⷣ ра́дости · Сего ради падꙋтъ ю́ноша е҆го на сто́гнахъ е҆го , и҆ всѝ мꙋжи во́инъстїи премол̾кнꙋтъ в̾ то́и дн҃ь . гл҃етъ г҃ь вседръжи́тель . и҆ вожгꙋ̀ ѻ́гнь на стѣнѣ дама́ска , и҆ пож̾же́тъ ꙁабра́ла венада́влѧ · Къ кеда́рꙋ и҆ къ црⷵтвоⷨ а҆со́рь , и́хже поби навходоносо́ръ цр҃ь вавѷло́ньскїи , та́ко гл҃етъ г҃ь · Въста́ните и҆ вни́дѣте въ кѷда́ръ , и҆ погꙋбѣте сн҃ы восто́чныѧ . селе́нїа и҆хъ и҆ стада̀ и҆хъ ѿи̑мꙋ , ко́жа и҆хъ и҆ всѧ сосꙋды и҆хъ , и҆ вельблю́ды и҆хъ пои̑мꙋ себѣ . и҆ съꙁовꙋ̀ на́ нѧ стра́х̾ ѻ҆́крⷵтъ · Бѣжи́те и҆ ѿи̑дѣте въско́рѣ , въ про́пастехъ сѧдите живꙋщеи съ а҆со́рь , гл҃етъ г҃ь . ꙗ҆́ко совѣща̀ на́ вы навходоносо́ръ цр҃ь вавѷло́нъскїи совѣтъ , и҆ помы́сли на васъ мышле́нїѧ · Въста́ните и҆ вни́дите к лю́демъ ѹ҆поко́еным̾ , и҆ живꙋщимъ беꙁ вре́да , гл҃етъ г҃ь . ни две́ри ниже ꙁаво́ры и́мꙋть , са́ми ѻ҆бита́ют̾ . и҆ бꙋдꙋтъ вельблю́ди иⷯ въ расхище́нїе , и҆ мно́жество скота̀ въ раꙁграбле́нїе . и҆ рас̾сѣ́ю ѧ҆̀ всѧ́цѣм̾ вѣтромъ , понеже ѻ҆стри́жени сꙋть ѻ́крⷵтъ . и҆ ѿ всѣхъ ѻ́крⷵтныхъ и҆хъ приведꙋ̀ на́ нѧ поги́бель , гл҃еⷮ г҃ь . и҆ бꙋдетъ а҆со́рь въ жили́ще ꙁмїемъ пꙋсто даже до́ вѣка . и҆ не ѻ҆ста́нет̾ тамо мꙋжъ , ниже бꙋдет̾ живѧ́и в̾ немъ сн҃ъ чл҃чь · Сло́во гн҃е е҆же бы́сть къ і҆еремїи прⷪ‍҇ркꙋ на и҆ела́мъ , в нача́лѣ црⷵтва седекїи цр҃ѧ і҆ѹ́дина , гл҃ѧ · Тако гл҃ет̾ г҃ь вседержи́тель , с҄е а҆ꙁъ съкрꙋшꙋ лꙋкъ е҆ла́мль , и воꙁмꙋ̀ силꙋ и҆хъ , и҆ въведꙋ на е҆ла́мъ четы́ри вѣтры ѿ четырехъ стра́нъ нбⷵныхъ , и҆ раꙁвѣ́ю ѧ въ всѧ̀ вѣтры т҄ы . и҆ не бꙋдетъ ꙗ҆ꙁы́ка во́ньже не прїидꙋтъ бѣжа̀ е҆лами́тѧне · и҆ повелю̀ ѹ҆жаснꙋтисѧ е҆лами́тѧномъ преⷣ враги и҆хъ , и҆ пре лицемъ и́щꙋщиⷯ дш҃и и҆хъ . и҆ приведꙋ̀ на нѧ ѕла́ѧ , гнѣвъ ꙗ҆́рости моеѧ , гл҃етъ г҃ь . и҆спꙋщꙋ на ниⷯ ме́чь  , дон̾деже сотрꙋ и҆хъ . и поста́влю прⷵтлъ мое во е҆лаⷨ . и҆ погꙋблю̀ ѿтꙋдꙋ цр҃ѧ и҆ кн҃ꙁѧ , гл҃еⷮ г҃ь . н҄о въ послѣднѧѧ дн҃и повелю̀ въꙁврати́тисѧ плѣнꙋ и҆е̑ла́млю , гл҃етъ г҃ь ·
Глⷡ‍҇а , н҃ · Сло́во е҆же реⷱ‍҇ г҃ь ѻ҆ вавѷло́нѣ , и҆ ѻ҆ ꙁемлѝ халдѣистеи , і҆еремїеⷨ пррⷪ‍҇коⷨ · Въꙁвѣсти́те въ ꙗ҆ꙁы́цѣхъ и҆ ѻ҆гласи́те · въꙁдви́гнѣте ꙁна́менїе , въꙁопїите и не съкрива́ите , рцѣте . вꙁѧ́сѧ вавѷло́нъ посрами́сѧ вее̑ль , побѣди́сѧ мародахъ , посрами́шасѧ и҆ꙁваѧ́нїѧ е҆го , победи́шасѧ кꙋми́ры и҆хъ . ꙗ҆́ко прїиде на нѧ ꙗ҆ꙁы́къ ѿ полꙋнощи , тои поло́житъ ꙁе́млю е҆го въ пꙋсты́ню , и҆ не бꙋдетъ живѧ́и в немъ ѿ чл҃ка даже и҆ до скота̀ . и҆ воⷥдви́гнꙋшасѧ и҆ ѿи̑до́ша · Въ ты̀ дн҃и и҆ въ то́и чаⷵ , гл҃етъ г҃ь . прїидⷮꙋ сн҃ове і҆и̑л҃еви тїи и сн҃ове і҆ѹ́дины въкꙋпѣ , ходѧ́ще и҆ пла́чюще поспѣша́тъ , и҆ г҃а б҃а свое̑го въꙁы́щꙋт̾ . въ сїѻ́нъ въспытаюⷮ стеѕѣ , та́мо ѻ҆брати́вши лица своѧ̀ . прїидꙋтъ и҆ прило́жатсѧ къ г҃ꙋ ѻ҆бѣща́нїемъ вѣчномъ , ꙗ҆́ко ни е҆ді́нѣмъ ꙁаб̾венїемъ не сотре́тсѧ . ѻ́вца поги́бшаѧ бы́ша лю́дїе моѝ . па́стыри и҆хъ съврати́ша иⷯ , и҆ сътвори́ша ѧ҆̀ кры́тисѧ по гораⷯ , съ горы̀ на хо́лмъ ходи́ша , ꙁабы́ша поко́ѧ свое̑го . всѧ́къ ѻ҆брѣты́и ѧ҆̀ ꙗ҆дѐ иⷯ , и҆ вра́ѕи и҆хъ реко́ша , не съгрѣшихомъ . сего раⷣ‍ꙵ ꙁанѐ съгрѣшиша г҃ꙋ лѣпотѣ пра́вды , наде́жⷣи ѿц҃ъ и҆хъ г҃ꙋ . ѿи̑дѣте ѿ сре́ды вавѷлона , и҆ ѿ ꙁеⷨлѧ̀ халде́и и҆ꙁыидѣте , и҆ бꙋдете ꙗ҆́ко ко́ꙁлища преⷣ ѻ҆вца́ми . ꙗ҆ко с҄е а҆ꙁъ въста́влю и҆ приведꙋ въ вавѷлонъ събо́ръ ꙗ҆ꙁы́ковъ велїихъ ѿ ꙁемлѧ̀ полꙋнощны , и҆ ѹ҆гото́вѧтсѧ нань , и҆ потомъ во́ꙁметсѧ . стрѣла̀ е҆го ꙗ҆́ко мꙋжа си́лъна вражде́бника , не въꙁврати́тсѧ па́ки пра́ꙁдна . и҆ бꙋдетъ ꙁемлѧ̀ халдѣиска въ раꙁ̾грабле́нїе , вс҄и гꙋби́тели е҆ѧ напо́лнѧⷮсѧ , гл҃етъ г҃ь . ꙁанѐ весели́стесѧ и҆ велерѣчева́сте расхища́юще наслѣдїе мое . и҆ꙁлїѧсте бо сѧ ꙗ҆́ко телцы на травꙋ̀ , и҆ рыка́сте ꙗ҆́ко во́лъ . порꙋга́на е҆сть ма́ти ва́ша ѕѣло , и҆ ѹ҆подоби́сѧ пра́хꙋ роди́вшїѧ васъ . се послѣднѧѧ бꙋдетъ въ ꙗ҆ꙁы́цехъ , и҆ пꙋста̀ и҆ непрохо́дна и҆ сꙋха̀ ѿ гнѣва гн҃ѧ , не поживꙋтъ в неи , н҄о ѻ҆брати́тсѧ всѧ̀ въ пꙋсты́ню . всѧ́къ ходѧ́и сквоꙁѣ вавѷло́нъ , подивиⷮсѧ и҆ поꙁви́ждетъ ѻ҆ всеи ꙗ҆́ꙁвѣ е҆го . ѹ҆готовитесѧ проти́вꙋ вавѵло́нꙋ всѝ ѻ́крⷵтнїи . налѧца́ющеи лꙋкъ вы́ воюите и҆̀҆̀ . небреꙁите стрѣлъ  , поне́же преⷣ гм҃ъ съгрѣши · Въꙁопїите нань , всю́дꙋ дадѐ рꙋкꙋ . падоша ѻ҆снова́нїа е҆го , сокрꙋши́шаⷵ стѣны е҆го , ꙗ҆́ко месть гн҃ѧ е҆сть ѿм̾сти́те е҆мꙋ , ꙗ҆́коже сътворѝ сътвори́те е҆мꙋ · Потреби́те сѣ́ѧтелѧ ѿ вавѷло́на , и҆ дръжа́щаⷢ‍҇ сер̾пъ в̾ годъ жа́твы , ѿ лица̀ меча̀ голꙋби́на . ко́ждо къ людемъ своиⷨ ѻ҆брати́сѧ , и҆ вс҄и до ꙁемлѧ̀ своеѧ ѹ҆бѣжаⷮ · Ста́до растор̾жено і҆и̑л҃ь , льво́ве и҆ꙁнꙋри́ша е҆̀ . прьвѣе ꙗ҆дѐ ѧ҆̀ цр҃ь а҆с̾сѷрь , сеи же послѣднїи и҆ кости ѻ҆глода̀ е҆мꙋ , навходоносо́ръ цр҃ь вавѷлон̾скїи · Сего ради та́ко гл҃ет̾ г҃ь вседръжи́тель б҃ъ і҆и̑л҃евъ . с҄е а҆ꙁ̾ посѣщꙋ цр҃ѧ вавѷлон̾ска и҆ ꙁемлю е҆го ꙗ҆́коже посѣти́хъ цр҃ѧ а҆с̾сѷрьска · и҆ приведꙋ па́ки і҆и̑л҃ѧ въ жили́ще е҆го и҆ ѹ҆пасетсѧ въ карме́лѣ и҆ васанѣ , въ горѣ же е҆фраи́мли и҆ галаа́дѣ насы́титсѧ дш҃а е҆го · Въ ты̀ дн҃и и҆ въ то́и часъ , гл҃тъ г҃ь , въꙁы́щетсѧ непра́вда і҆и̑л҃ева , и҆ не бꙋдетъ . и҆ грѣхъ і҆ѹ́динъ , и҆ не ѻ҆брѧ́щеⷮсѧ · ꙗ҆́ко млⷵтивъ бꙋдꙋ и҆мъ ѻ҆ставлѧ́ѧи На́ ꙁемлю владѣ́ющихъ въꙁыидѝ  , и на живꙋщаѧ е҆ѧ посѣти , рас̾сѣ́и и҆ ѹ҆бїи сꙋщаѧ по ни́хъ , гл҃етъ г҃ь . и҆ сътворѝ всѧ̀ е҆ли́ка ꙁаповѣ́даю по тебѣ . глⷵа бра́ни въ ꙁемлѝ и҆ сътре́нїе велико  · Ка́ко съкрꙋши́сѧ и҆ сътре́сѧ мла́тъ всеи ꙁемлѝ . ка́ко ѻ҆брати́сѧ въ пꙋсты́ню вавѷло́нъ въ ꙗ҆ꙁы́цѣхъ . въ сѣт́и ѹ҆ловиⷯ т҄ѧ и҆ плѣне́нъ е҆си вавѷло́не , и҆ не ви́дѣлъ е҆си . ѻ҆брѣте́нъ е҆си и҆ на́иденъ , понеже раꙁгнѣвалъ е҆си г҃а . ѿврьꙁъ г҃ь съкро́вища своѧ , и҆ꙁнесъ сосⷣꙋ гнѣ́ва свое̑го . ꙗ҆́ко дѣло е҆сть г҃ꙋ вседръжи́телю в̾̾ ꙁемлѝ халдеи́стѣ . поидѣте к неи ѿ конець ꙁемлѝ , ѿврьꙁѣте да внидⷮꙋ попира́ющеи ю҆̀ . ѿи̑мѣте съ пꙋтѝ ка́менїе , и҆ смещи́те е҆̀ в̾кꙋп̾ и҆ погꙋбѣте ю҆̀ , и҆ да не ѻ҆ста́нетъ ничто́же . расѣ́ите всѧ̀ си́лныѧ еа̀ і҆ и҆стꙋпитъ въ ꙁакланїе . горе и҆мъ ꙗ҆́ко прїиде дн҃ь и҆хъ , чаⷵ посѣще́нїѧ и҆хъ · Гласъ бѣжа́щиⷯ , і҆ и҆ꙁбѣг̾шиⷯ ѿ ꙁемлѧ вавѷло́нъски . да въꙁвѣстѧⷮ в сїѻнѣ м̾ще́нїе г҃а б҃а на́шего м̾ще́нїе хра́ма е҆го . въꙁвѣстѣте въ вавѷлонѣ мно́гимъ , всѣмъ налѧца́ющиⷨ лꙋкъ . въкꙋпѣ сто́ите проти́вꙋ е҆мꙋ ѻ́крⷵтъ , да не ѹ҆бѣжиⷮ ни е҆ді́нъ , и҆ въꙁда́ите е҆мꙋ по дѣлоⷨ е҆го . по всемꙋ̀ е҆ли́ка сътвори , сътвори́те е҆мꙋ , ꙗ҆́ко на г҃а въꙁдви́жесѧ на ст҃аго і҆и̑л҃ева . сего ра́ди падꙋтъ ю́ноша е҆го на сто́гнахъ е҆го , и҆ всѝ мꙋжи во́инъстїи е҆го ѹ҆мол̾кнꙋтъ въ тои дн҃ь , гл҃етъ г҃ь . се а҆ꙁъ на́ тѧ го́рде , гл҃етъ г҃ь б҃ъ вседръжи́тель , ꙗ҆́ко прїиде дн҃ь твои часъ посѣще́нїа твое̑го . и҆ падетъ го́рдыи и҆ раꙁ̾дрꙋшитсѧ , и҆ не бꙋдетъ въставлѧ́ѧи е҆го . и҆ въжгꙋ ѻ́гнь въ гра́дѣхъ е҆го , и҆ пож̾же́тъ всѧ̀ ѻ́крⷵтъ е҆го · Та́ко гл҃етъ г҃ь вседръжитель , срамотꙋ̀ тръпѧ́тъ сн҃ове і҆и̑л҃еви , и҆ сн҃ове і҆ѹ́дины в̾кꙋпѣ . всѝ ѻ҆дръжа́щеи и҆хъ не хо́щꙋтъ ѿпꙋсти́ти и҆хъ . и҆ꙁбави́тель иⷯ си́лныи , г҃ь вседръжи́теⷧ‍҇ и҆́мѧ е҆го , сꙋ́домъ въꙁбрани́тъ ꙁа нихъ . да ѹ҆стра́шитъ ꙁемлю , и҆ потрѧсеⷮ жи́тели вавѷлон̾скими . и҆ мечь на халдеѝ , гл҃етъ г҃ь , и҆ на жи́тели вавѷлон̾скїѧ , и҆ на кнѧѕи и҆ на мꙋдрыѧ е҆го . мечь на вещцы е҆го и҆же бꙋ́и бꙋдⷮꙋ . и҆ мечь на силныѧ е҆го , да воꙁбоѧ́тсѧ . мечь на конѧ е҆го и҆ на колесни́ца е҆го , и҆ на всѧ̀ про́чїѧ лю́ди , и҆же сꙋть посредѣ е҆го , и҆ бꙋдꙋтъ ꙗ҆́ко же́ны . мечь на съкро́вища е҆го , и҆же расхитѧⷮсѧ . и҆с̾ше́нїе на во́ды е҆го бꙋ́детъ , і҆ и҆с̾шꙋт̾ . ꙗ҆́ко ꙁемлѧ̀ и҆ꙁваѧ́нныхъ е҆сть , и҆ ꙁавистїю хвалѧ́хꙋсѧ . сего ра́ди поживꙋть ѕмїеве съ бꙋ́ими и҆ ди́вими люⷣми , и҆ поживꙋтъ в немъ сѷрини . и҆ не бꙋ́детъ живꙋща в немъ ктомꙋ въ вѣ́ки , ниже съгради́тсѧ ѿ ро́да в ро́дъ . ꙗ҆коже преврати г҃ь содо́ма и҆ гомо́ра , и҆ ѻ́крⷵтныѧ гра́ды и҆хъ . Гл҃етъ г҃ь , не пребꙋ́детъ та́мо мⷤꙋ , ниже поживеⷮ в неⷨ сн҃ъ чл҃чь · Се̑ лю́дїе прїидꙋтъ ѿ полꙋно́щи , и҆ ꙗ҆ꙁыкъ великъ , и҆ цр҃їе мно́ѕѣ въста́нꙋтъ ѿ конець ꙁемлѧ̀ , лꙋ́ки и҆ щи́ты въꙁе́мше , гро́ꙁни сꙋть и҆ немлⷵтиви . глⷵа и҆хъ ꙗ҆́ко мо́ре въꙁ̾шꙋми́тъ . и҆ на конѧ въꙁ̾сѧ́дꙋт̾ , ꙗ҆́҆́ко мꙋжъ ѹ҆готовле́нныи на́ брань , проти́вꙋ тебѣ дщи вавѷло́нѧ · Ѹ҆слы́ша цр҃ь вавѵло́н̾скїи сла́вꙋ и҆хъ , и҆ ѹ҆вѧдо́ша рꙋ́цѣ е҆го . ско́рбь ѻбъѧ́тъ е҆го и҆ бо́лѣꙁнь ꙗ҆́ко ражⷣающꙋю · Се̑ ꙗ҆́ко ле́въ и҆ꙁы́иде съ преꙁо́рства і҆ѻр ̑ да́нѧ къ красотѣ си́лнѣ  , ꙗ҆́ко си́лнꙋ побѣгнꙋти повелю̀ е҆мꙋ к не́и . и҆ кт҄о бꙋ́детъ и҆ꙁбра́нъ е҆го́же а҆ꙁъ преⷣложꙋ е҆мꙋ . и кт҄о ѹ҆бо подо́бенъ мн҄ѣ , и҆ кт҄о мо́жетъ стоѧ́ти проти́вꙋ м҄ѧ . и҆ кт҄о е҆сть па́стыръ се́и , и҆же проти́виⷮсѧ лицꙋ мое̑мꙋ . тⷨѣже слы́шите совⷮѣ гн҃ь , е҆же нача̀ мы́слити на вавѷло́на , и҆ мышле́нїѧ е҆го е҆же ѹ҆мы́сли на́ ꙁеⷨлю халдѣ́искꙋ . а҆ще иⷯ не и҆стор̾гнꙋ ма́ла ѿ ста́дъ , а҆ще не бꙋ́детъ раꙁме́тано въкꙋ́пѣ с ни́ми жили́ще и҆хъ . ѿ гла́са плѣне́нїѧ вавѷлон̾скаго потрѧсе́сѧ ꙁемлѧ̀ , и҆ во́пль въ ꙗ҆ꙁы́цеⷯ слы́шасѧ ·
Глⷡ‍҇а , н҃а · И а́ко гл҃етъ г҃ь . се а҆ꙁъ въꙁдви́гнꙋ на вавѷло́нъ , и҆ на живꙋщаѧ в нем̾ , на въꙁⷣви́гшихъ срⷣце свое на́ мѧ , ꙗ҆́ко вѣтръ гꙋби́телныи . и҆ послю̀ въ вавѷло́нъ вѣѧ , и҆ въꙁвѣю иⷨ , і҆ и҆стлю ꙁе́млю е҆го · поне́же прїиде на́нь ѿвсю́дꙋ въ дн҃ь поги́бели е҆го · Не налѧца́и налѧца́ѧи лⷦ‍҇ꙋ свои , и҆ не въходѝ въ бро́нѧ ѻболче́ны . не пощади́те ю҆́ноша е҆го , побїите все во́инъство е҆го . и҆ падꙋтъ и҆ꙁбїе́нїи въ ꙁемлѝ халдѣ́истеи , и҆ ꙗ҆ꙁве́нїи въ странахъ и҆хъ . поне́же не бѣ ѻ҆вдов̾ствова іи̑л҃ь і҆ и҆ѹ́да ѿ б҃а свое̑го г҃а вседръжи́телѧ , н҄о ꙁемлѧ̀ и҆хъ напо́лнисѧ грѣха̀ , ѿ ст҃го і҆и̑л҃ева . бѣжите ѿ среды вавѵло́на , и҆ сп҃си кождо дш҃ꙋ свою . не молчи́те ѻ҆ непра́вдѣ е҆го , ꙁанѐ мще́нїе е҆сть ѿ г҃а , мꙁⷣꙋ тои въꙁда́сть е҆мꙋ . ча́ша ꙁла́та е҆сть вавѵло́нъ в рꙋцѣ гн҃и , напаѧ́а вс҄ю ꙁе́млю . ѿ вина̀ е҆го пи́ша вс҄и ꙗ҆ꙁы́цы , сего ради потрѧсо́шасѧ . внеꙁа́пꙋ падѐ вавѵло́нъ и҆ съкрꙋши́сѧ . пла́чите по не́мъ . въꙁмѣте ма́сти къ бо́лѣꙁни е҆го , да и҆сцѣли́тсѧ · врачева́хомъ вавѵло́нъ и҆ не и҆сцелѣ · ѻ҆ста́вимъ и҆̀ і҆ и҆дѣмъ ко́жⷣо въ ꙁе́млю свою . въꙁы́иде б҄о къ нб҃си сꙋ́дъ е҆го , и҆ въꙁⷣви́жесѧ къ ѻ҆блакомъ  . и҆ꙁнесе г҃ь пра́вды наша . прїидѣте въꙁвѣсти́мъ въ сїѻ́нѣ дѣ́ло г҃а б҃а на́шего . наѻ҆стрѣте стрѣ́лы , и҆ напо́лните тꙋ́лы · Въꙁбꙋди г҃ь дх҃ъ цр҃еи меⷣскихъ , и҆ проти́вꙋ вавѵло́нꙋ мы́сль е҆го , да погꙋ́бит̾ и҆̀ . поне́же мще́нїе гн҃е е҆сть мще́нїе до́мꙋ е҆го . на стѣнаⷯ вавѵло́н̾скихъ въꙁⷣви́гнѣте ꙁна́менїе , ѹ҆ставите стра́жа , въꙁⷣви́гнѣте стра́жꙋ , ѹ҆гото́вите ꙁало́ги . ꙗ҆́ко ѹ҆мы́сли г҃ь и҆ сътвори , ꙗ҆́же рече на живꙋщаѧ въ вавѵло́нѣ . живы́и наⷣ вода́ми мно́гами , бога́тъ въ сокро́вищехъ . прїиде коне́цъ твои чаⷵ пресѣче́нїѧ твое̑го · Клѧ́сѧ г҃ь вседержи́тель дш҃ею свое̑ю , ꙗ҆́ко напоⷧ‍҇ню тебѐ люⷣми ꙗ҆́ко мши́цею , и҆ въспоеⷮсѧ наⷣ тобо́ю пѣснь · Сътвори́выи ꙁе́млю в си́лѣ свое́и , и҆ ѹ҆стро́ивыи вселе́нꙋю въ мꙋ́дрости свое́и , и҆ раꙁꙋмѣ́нїемъ свои̑мъ проп̾ныи нб҃са · е҆гда̀ ѻ҆́нъ да́сть глаⷵ , ѹ҆мно́жатсѧ во́ды на нб҃си . въꙁⷣвиꙁа́ѧи ѻ҆́блаки ѿ коне́ць ꙁемлѧ̀ , мо́лнїю в̾ до́ждь сътвори , и҆ꙁводѧ̀ вѣтрь ѿ сокро́вищь своиⷯ · ѻ҆бꙋѧ̀ всѧ́къ чл҃къ ѿ раꙁꙋма , посрами́сѧ всѧ́къ слїѧ́тель въ и҆ꙁваѧ́нїи е҆го . ꙗ҆́ко ло́жъ е҆сть слїа́нїе е҆го , и҆ нѣсть дх҃а в ниⷯ , сꙋетни сꙋть дѣ́ла и҆ смѣхꙋ досто́ини , въ ча́съ посѣще́нїѧ свое̑го поги́бнꙋтъ . не ꙗ҆́ко сїе ча́сть і҆а́ковлѧ , н҄о сътвори́выи всѧческаѧ то́и е҆сть , а҆ і҆и̑л҃ь же́ꙁлъ достоѧ́нїѧ е҆го , г҃ь вседержи́тель и҆мѧ е҆го . съкрꙋши́ши сими съсꙋ́ды бра́н̾ныа . и҆ а́ꙁъ съкрꙋшꙋ въ тебѣ ꙗ҆ꙁы́ки , и҆ погꙋблю в̾ тебѣ црⷵтвїа , і҆ и҆ꙁбїю в̾ тебѣ конѧ и҆ всаⷣники е҆го . і҆ и҆ꙁбїю в̾ тебѣ колесни́цꙋ , и҆ всѣда́ющаго на ню . і҆ и҆ꙁбїю в̾ тебѣ мꙋж́а и҆ женꙋ̀  . і҆ и҆ꙁбїю в̾ тебѣ ста́ра и҆ ѻ́трока . і҆ и҆ꙁбїю в̾ тебѣ ю҆́ношꙋ и҆ дв҃ꙋ  , і҆ и҆ꙁбїю в̾ тебѣ па́стырѧ и҆ ста́да е҆го . і҆ и҆ꙁбїю в тебѣ ѻ҆рю́ща и҆ рабо́тна скота е҆го , і҆ и҆ꙁбїю в̾ тебѣ вое̑во́дꙋ и҆ прави́телѧ . и҆ въꙁда́мъ вавѵло́нꙋ , и҆ всѣмъ жи́телем̾ халдѣ́искимъ все ѕл҄о  , е҆же сътвори́ша въ сїѻ́нѣ преⷣ лицемъ вашим̾ , гл҃етъ г҃ь · Се̑ а҆ꙁъ на́ тѧ го́ро смертоно́сна , гл҃етъ г҃ь , порꙋша́ѧи всю ꙁе́млю . и҆ прострꙋ рꙋ́кꙋ мою на́ тѧ , і҆ и҆ꙁвер̾гꙋ т҄ѧ ѿ ка́мени , и҆ да́мъ т҄ѧ въ горꙋ съж̾же́нїа . не въꙁмꙋ ѿ тебе ка́мень въ ѹ҆́гол̾ , и҆ ка́мень въ ѻ҆снова́нїе , н҄о потреби́шисѧ въ вѣ́ки , гл҃еⷮ гь . въꙁⷣви́гнѣте ꙁна́менїе на ꙁеⷨлѝ , въстрꙋби́те трꙋбо́ю въ ꙗ҆ꙁыцⷯѣ . пост҃ите наⷣ ни́мъ ꙗ҆ꙁы́ки , въꙁвѣсти́те на́нь цр҃еи а҆рараⷮ , и҆мен̾нїи , и҆ а҆стенесъ , въчти́те на́нь во́и , приведѣте конѧ ꙗ҆́ко мши́ца съ жа́лы . пост҃ите ꙗ҆ꙁы́ки на́нь , цр҃и меⷣски  , и҆ вое̑во́дъ е҆го , и҆ всѣхъ прави́телеи е҆го , и҆ всѧ крѣ́пкїа ꙁемлѧ̀ е҆го · И҆ потрѧсе́тсѧ ꙁемлѧ̀ и҆ смꙋтиⷮсѧ . ꙁанѐ въста̀ на вавѷло́нъ мышле́нїе гн҃е , да положитъ ꙁе́млю вавѷло́нъскꙋ пꙋстꙋ и҆ ненаселе́нꙋ . преста́ша крѣ́пцѣи вавѷло́на ѿ бо́ю , живѧ́хꙋ на поса́дехъ , поги́бе хра́брость иⷯ , и҆ бы́ша ꙗ҆́ко же́ны . ꙁаж̾же́ны сꙋть станы е҆го , сътре́ны ꙁаво́ры е҆го . бѣжа́и въ пꙋть текꙋща пости́же . и҆ посолъ стрѣте посла̀ , да въꙁвѣстиⷮ цр҃ю вавѷлонъскꙋ , ꙗ҆́ко вꙁѧ́сѧ грⷣа е҆го ѿ кон̾ца да́же до конца , и҆ броды ꙁаста́влени сꙋть , и҆ е҆ꙁе́ра ꙁаж̾же́на ѻ҆гнеⷨ , и҆ мꙋж́и воинъстїи смꙋще́ни сꙋть · Та́ко б҄о гл҃етъ г҃ь вседръжи́тель б҃ъ іи̑л҃евъ . дщ̑и вавѷло́нѧ ꙗ҆ко гꙋмно ча́съ млаченїѧ е҆го , е҆ще ма́ло и҆ прїидеⷮ ча́съ жаⷮвы е҆го . снѣде м҄ѧ и҆ пожре м҄ѧ навходоносорь цр҃ь вавѷлоньскь , сътвори м҄ѧ ꙗ҆́ко сосꙋдъ пра́ꙁденъ , пожре м҄ѧ ꙗ҆́ко ѕмїи , наполни чре́во свое тон̾костїю мое́ю , і҆ и҆ꙁ̾блева м҄ѧ . неправⷣа на́ мѧ , и҆ пло́ть моѧ̀ на вавѷлонъ , гл҃етъ живы́и въ сїѻ́нѣ . и҆ кро́вь моа на живꙋщаѧ въ халдѣеⷯ , рече і҆ерⷵлиⷨ · Сего раⷣ‍ꙵ тако гл҃еⷮ г҃ь , с҄е аⷥ сꙋ́дити бꙋдꙋ прю твою̀ , и҆ ѿм̾щꙋ м̾щенїе твое , и҆ пꙋсто сътворю̀ море е҆го , и҆с̾сꙋшꙋ пото́ки е҆го . и҆ бꙋдетъ вавѷлонъ въ́ гробы жили́ще ѕмїеⷨ · чю́до и҆ поꙁвиꙁда́нїе , сего ра́ди да не бꙋдетъ живꙋща . вкꙋпѣ ꙗ҆ко львове въꙁревꙋтъ . вла́сы и҆с̾ себѐ терѕати бꙋдꙋтъ ꙗ҆́ко скѷмни  . въ го́рести иⷯ поста́влю пи́тїе и҆хъ , и҆ ѹ҆пою ѧ҆̀ и҆ да ѹ҆снꙋтъ , и҆ спѧть сно́мъ вѣ́чноⷨ , и҆ не воста́нꙋт̾ , гл҃етъ г҃ь . ѿведꙋ ѧ҆̀ ꙗ҆́ко а҆гньца на ꙁакла́нїе , и҆ ꙗ҆́ко ѻ҆́вны съ коꙁлы̀ . ка́ко вꙁѧ́сѧ сеса́хъ ⷮⷢ‍҇ⷮ .P , и҆ ꙗ҆́то сла́вное въ все́и ꙁемлѝ . ка́ко бы́сть въ ѹ҆дивленїе вавѷло́нъ въ ꙗ҆́ꙁы́цехъ . въꙁы́иде на вавѷло́нъ мо́ре , ѿ мно́жества во́лнъ е҆го покры́сѧ . бы́ша гра́ды е҆го въ ѹ҆дивленїе , ꙁемлѧ̀ ненаселе́на и҆ пꙋста , ꙁемлѧ̀ в не́иже никто́же поживетъ , и҆ не пре́иде чресъ ню сн҃ъ чл҃чь · И҆ посѣщꙋ на вее̑лѧ въ вавѷло́нѣ , і҆ и҆ꙁвергꙋ т҄о е҆же поглоти ѿ ѹ҆́стъ е҆го . и҆ не съберꙋтсѧ вѧ́щ̾ше к немꙋ̀ ꙗ҆ѕы́цы , ктомꙋ̀ и҆ стѣны вавѷло́ньски падꙋтъ · И҆ꙁыидѣте ѿ среды е҆го лю́дїе моѝ да сп҃сеⷮ кождо дш҃ꙋ свою̀ ѿ гнѣ́ва ꙗ҆́рости гн҃ѧ . и҆ да не ѹ҆мѧкчиⷮсѧ срⷣце ва́ше , и҆ да не ѹ҆бои̑тесѧ слы́шⷶнїѧ , е҆же ѹ҆слы́шитсѧ на́ ꙁемли . и҆ прїидетъ в лѣто слыша́нїе , и҆ по тоⷨ лѣте слыша́нїе , и҆ непра́вда на́ ꙁемлю , и҆ вла́сть на власть · Сего раⷣ‍ꙵ с҄е дн҃їе градꙋтъ , и҆ посѣщꙋ на и҆ꙁваꙗ҆́ныѧ вавѷлонѧ , и҆ вс҄ѧ ꙁемлѧ̀ е҆го посрами́тсѧ , и҆ всѝ ꙗ҆́ꙁвенїи е҆го падꙋтъ посредѣ е҆го . и҆ хвалꙋ̀ въꙁдадꙋтъ наⷣ вавѷло́номъ нб҃са и҆ ꙁемлѧ , и҆ всѧ̀ сꙋщаѧ в̾ нихъ . ѿ полꙋ́нощи б҄о прїидⷮꙋ на́нь хи́щницы , гл҃етъ г҃ь · И҆ ꙗ҆́коже сътвори вавѷло́нъ пада́ти ꙗ҆ꙁвенымъ въ і҆и̑л҃и  , та́ко вавѷло́нѧ не падꙋтъ ꙗ҆́ꙁвенїи на все́и ꙁемлѝ · И҆ꙁбѣг̾шеи меча̀ , и҆дѣте и҆ не сто́ите , въспомѧни́те да́лнѧа гн҃ѧ , і҆ерⷵли́мъ въꙁы́иде на срⷣце ва́ше · Посрами́хоⷨсѧ , ꙁане слы́шахомъ рꙋга́нїе  . покры срамота̀ лице на́ше , ꙗ҆́ко прїидо́ша чюжⷣи на ѻ҆сщ҃енїе до́мꙋ гн҃ѧ · Сего ра́ди с҄е дн҃їе грѧдꙋтъ гл҃еⷮ г҃ь . и҆ посѣщꙋ на и҆ꙁваѧ́нїа е҆го , и҆ по все́и ꙁе́мли е҆го воꙁревꙋтъ ꙗ҆́ꙁвенїи . въстꙋпитъ л҄и вавѷло́нъ на́ нб҃о , и҆ ѹ҆тверди́тъ на высотѣ крѣпость свою , ѿ менѐ прїидꙋтъ гꙋби́теле е҆го , гл҃етъ г҃ь . гла́съ во́плѧ вавѷло́ньска , и҆ сътренїе вели́ко ѿ ꙁемлѧ халдѣ́иски . ꙗ҆ко погꙋби г҃ь вавѷло́нъ , и҆ сътре ѿ него̀ гла́съ велїи . и҆ воꙁшꙋмѧ́тъ во́лны е҆го ꙗ҆́ко во́ды мно́ги , даде глаⷵ шꙋмъ и҆хъ . ꙗ҆́ко прїиде на́нь . та́кожⷣе на вавѷлонъ хи́щникъ , і҆ и҆ꙁыма́ни сꙋть си́лнїи е҆го , и҆ ѹ҆вѧде лꙋкъ иⷯ . ꙗ҆́ко си́лныи м̾ститель г҃ь въꙁвращаеⷮ м̾ꙁдꙋ . и҆ ѹ҆пою кнѧ́ѕѧ е҆го и҆ мꙋ́дрыѧ е҆го , вое̑во́ды е҆го и҆ прави́телѧ е҆го , и҆ сил̾ныа е҆го , и҆ ѹ҆снꙋтъ сномъ вѣ́чноⷨ , и҆ не въꙁбꙋжⷣꙋ , гл҃еⷮ цр҃ь , г҃ь вседръжи́тель и҆мѧ е҆го . Та́ко гл҃етъ г҃ь вседръжитель . стѣна̀ вавѷло́ньска сїѧ преширо́ка поⷣкопа́нїеⷨ поⷣкопана бꙋдетъ , и҆ вра́та е҆го высо́ки ѻ҆гнеⷨ сож̾жены бꙋдꙋтъ . и҆ крѣпость лю́дьска в ничтоже , и҆ ꙗ҆ꙁы́цы ѻ҆гнемъ во́ꙁмꙋтсѧ и҆ поги́бнꙋт̾ · Сло́во е҆же ꙁавѣща і҆еремїа прⷪ‍҇ркъ , сара́еви сн҃ꙋ ни́рїинꙋ сн҃а маа́сїѻва . внегда̀ и҆́де съ седекїею цр҃емъ въ вавѷлон̾ , в лѣто четве́ртое црⷵтва е҆го . сара́и же бѣ жрець пррⷪ‍҇чествїѧ . и҆ написа̀ і҆еремїѧ вс҄е ѕло̀ е҆же и҆мѣ прїити на вавѷлонъ , въ е҆ді́нꙋ кни́гꙋ вс҄ѧ словеса̀ сїа , ꙗ҆́же пи́сана сꙋть на вавѷлоⷩ‍҇ . и҆ рече і҆еремїѧ къ сара́ю , е҆гда̀ вни́деши въ вавѷлон̾ , и҆ ѹ́ꙁриши и҆ проч̾теши вс҄ѧ словеса сїа , гл҃ѧ . г҃и т҄ы реклъ е҆си проти́вꙋ гра́дꙋ семꙋ̀ погꙋби́ти и҆̀ , и҆ да не бꙋдетъ живѧ́и в немъ ѿ чл҃ка и҆ до ско́та , и҆ да бꙋ́детъ въ вѣ́чнꙋ пꙋсты́ню . и҆ е҆гда̀ прочте́ши кни́гꙋ сїю , привѧжѝ к не́и ка́мень , и҆ в̾верꙁи ю҆̀ по́средѣ е҆ѷфрата , и҆ рцы̀ . та́ко потопи́тсѧ вавѷлонъ , и҆ не въста́нетъ ѿ лица̀ ѻ҆ꙁлобле́нїѧ , ꙗ҆́же а́ꙁъ приведꙋ̀ на́нь , и҆ раꙁори́тсѧ · Даже доселѣ словеса̀ і҆еремїина ·
Глⷡ‍҇а , н҃в · Сꙋщꙋ дв҄ꙋдесѧти и҆ е҆дїномꙋ лѣтꙋ . бы́сть седекїѧ внегда̀ нача̀ црⷵтвова́ти . и҆ црⷵтвова въ і҆ерⷵли́мѣ , а҃і лѣтъ · И҆мѧ мт҃ри е҆го а҆мита́ль , дщ̑и і҆еремїина ѿ ло́вна . и҆ се́и твори ꙁла́ѧ преⷣ ѻ҆чи́ма гн҃има по всемꙋ̀ е҆же творѧше і҆ѻ҆а́кимъ · Ꙗ҆́ко ꙗ҆́рость гн҃ѧ бы́сть на і҆ерⷵли́мъ и҆ на і҆ѹ́дꙋ , даже і҆ ѿвр́ьже иⷯ ѿ лица свое̑го . и҆ ѿстꙋпи седекїѧ ѿ цр҃ѧ вавѷлоньска · И҆ бы́сть въ девѧ́тое лѣто црⷵтва е҆го , въ десѧ́тыи мⷵць въ десѧтыи дн҃ь мⷵца · Прїиде навходоно́соръ цр҃ь вавѷлоньскь , и҆ всѧ̀ сила е҆го на і҆ерⷵли́мъ . и҆ ѻ҆блего́ша и҆̀ , и҆ сътвори́ша ѻ҆́крⷵтъ е҆го ѻ҆строгъ · И҆ бы́сть въ ѻ҆блѧженїи гра́дъ даже до е҆ді́нагонадесѧте лѣта црⷵтва седекїина . мⷵца же четвертаго въ ѳ҃ дн҃ь , ѹ҆тверди́сѧ глаⷣ въ гра́дѣ , и҆ не бѣа́ше хлѣба лю́демъ ꙁемлѧ̀ . и҆ просѣко́ша граⷣ , и҆ вс҄и мꙋжи вои̑нъстїи и҆ꙁыдо́ша но́щїю пꙋтемъ враⷮ и҆же е҆сть межⷣꙋ двѣма стѣна́ми , ꙗ҆́же бѣа́ше ѹ҆ ѻ҆гра́ды цр҃евы . хал̾дѣи же добыва́хꙋ граⷣ ѻ҆́крⷵтъ лежа́ще . и҆ ѿи̑до́ша пꙋтемъ во а҆рава , и҆ гна̀ сила халдѣ́иска въ слⷣѣ цр҃ѧ . и҆ постиже и҆̀ ѻ҆бонꙋ странꙋ̀ і҆ерихона , и҆ всѝ ѻ҆троцы е҆го расыпа́шесѧ ѿ него̀ . и҆ ꙗ҆́ша цр҃ѧ , и҆ приведо́ша и҆̀ къ цр҃ю вавѷло́ньскꙋ до ревла́та ѻ҆́чи же седекїи и҆ꙁлꙋпи и҆ свѧꙁа и҆̀ ѹ҆́ꙁами . и҆ приведе и҆̀ цр҃ь вавѷлонъскъ въ вавѷлонъ . и҆ вдаⷵ и҆̀ въ граⷣ же́рнъвар̾скь , до дн҃е во́ньже ѹ҆́мре · Въ десѧтыи же дн҃ь пѧ́таго мⷵца . лѣто т҄о девѧ́тоенадесѧтъ навходоносо́рꙋ цр҃ю вавѷло́ньскꙋ . прїиде навꙋꙁарданъ а҆рхимахиръ , и҆же стои́тъ преⷣ лицемъ цр҃ю вавѷлоⷩ‍҇скꙋ , въ і҆ерⷵли́мъ . и҆ пож̾же храⷨ гн҃ь и҆ до́мъ цр҃евъ , и҆ вс҄ѧ до́мы гражⷣа́ньски , и҆ всѧ́къ хра́мъ вели́къ съж̾же ѻ҆гнемъ . и҆ всѧкꙋ стѣ́нꙋ і҆ерⷵли́млю ѻ҆́крⷵтъ раꙁори си́ла халде́иска , и҆же бѣа́ше съ а҆рхимахироⷨ . ѻ҆ста́нок̾ же людїи и҆же ѻ҆ста́ша въ і҆ерⷵли́мѣ , і҆ и҆ꙁбѣг̾шихъ и҆же ѹ҆бѣжа́ша къ цр҃ю вавѷлоньскꙋ , і҆ и́ныхъ людїи ꙁаведе навꙋꙁарда́нъ вое̑во́да въ вавѷлонъ . толи́ко ѻ҆ста́ви лю́дїи ѹ҆бо́гихъ и҆ рабо́тныхъ , дѣлателе́и виногра́да и҆ ра́таевъ · Столпы же мѣдѧ́ныа и҆же въ хра́мѣ гн҃и , и҆ стпени , и҆ мо́ре мѣ́дѧное е҆же в̾ хра́мѣ гн҃и , съкрꙋши́ша халде́и · и҆ вꙁѧ́ша мѣдь и҆хъ , и҆ ѿнесо́ша въ вавѷлоⷩ‍҇ , и҆ но́ги и҆ поⷣпоры , и҆ ѻ́боды и҆ чаша , и҆ рожны и҆ вс҄ѧ сосꙋды мѣ́дѧныѧ , в ни́хъже слꙋжа́хꙋ  . и҆ ѻ҆паница , и҆ пѣсньница і҆ и҆ꙁлива́ла и҆ свѣти́ла , и҆ кади́лница и҆ ча́ша . е҆же б҄ѣ ꙁла́то и҆ сребрено  , вꙁѧ̀ а҆рхимахи́ръ . столпа дв҄а и҆ мо́ре е҆ді́но . и҆ телецъ , в҃і , мѣдѧнъ , поⷣ моремъ , ꙗ҆́же сътвори цр҃ь соло́моⷩ‍҇ въ хра́мѣ гн҃и . не бѣ мѣры мѣ́ди сосꙋдъ тѣхъ . столпъ же ѹ҆бо е҆диⷩ‍҇ ко́ждо и҃і , лакти б҄ѣ высота̀  . вервь же , в҃і лакти ѻ҆́крⷵтъ е҆го ѻ҆б̾держаше . тол̾стота́ же четы́рь перьстъ ѻ҆́крⷵтъ , внꙋтръ же пра́ꙁденъ б҄ѣ , и҆ глава̀ на не́ю мѣ́дѧна , е҃ ла́котъ высота̀ главы̀ ко́ждо вс҄е мѣ́дѧно . Та́кождеⷤ‍ⷷ и҆ второ́мꙋ столпꙋ . и҆ мрежⷶ ꙁла́та , н҃ пꙋг̾ъвъ на вѣн̾ци ѻ҆́крⷵтъ вс҄е бѣѧше мѣдѧно · Та́кожⷣе бы́сть и҆ вторыи сто́лпъ . и҆ бѣѧ́ше пꙋг̾въ ч҃ и҆ ѕ҃ , е҆ді́на страна . и҆ бѣше всѣхъ пꙋг̾въ мре́жныⷯ ѻ҆́крⷵтъ , р҃ · И҆ вꙁѧ̀ а҆рхимахи́ръ саре́ю жеръца старѣишаго , и жерца софо́нїѧ вто́раго , и҆ тр҄и набдѧ́щаѧ пꙋть . и҆ ѿ гра́да поѧ̀ каже́ника е҆ді́наго , иⷤ‍ⷷ б҄ѣ приста́вникъ мꙋжь во́инъскиⷯ . и҆ сеⷣмь мꙋжь нарочитыхъ , и҆же сѧ ѻ҆брѣтоша преⷣ лицемъ цр҃ю въ градѣ , и҆ кни́гъчїѧ си́лныхъ , и҆ ѹ҆ча́щаго кни́гам̾ , и҆ лю́ди и҆ ꙁемлѧ̀ , и҆ ѯ҃ мⷤꙋ ѿ лю́дїи ꙁемлѧ̀ и҆же сѧ ѻ҆брѣто́ша среди гра́да . и҆ поѧ̀ ѧ҆̀ навꙋꙁардаⷩ‍҇ архимахи́ръ , и҆ приведе ѧ҆̀ къ цр҃ю вавѷлоньскꙋ до ревла́та . і҆ и҆ꙁби ѧ҆̀ цр҃ь вавѷлоньскъ в̾ ревла́тѣ въ ꙁемлѝ и҆и̑ѳамлѣ . и҆ пренесе́нъ е҆сть і҆ѹ́да ѿ ꙁемлѧ̀ своа · Си е҆сть лю́дїе иⷯже преселѝ навходоносоръ в сеⷣмое лѣто . жидовъ ҂г҃ , и҆ к҃ и҆ г҃ . во и҃і лѣто , навходоносоръ и҆ꙁъ е҆рⷵли́ма дш҃ъ ѻ҆смьсотъ л҃в , пресели · Въ к҃г лѣто навходоносора , пресели навꙋꙁардан̾ а҆рхимахи́ръ жидовъ , дш҃ъ сеⷣмь соⷮ и҆ м҃е . всѣх же дш҃ъ ҂д҃ и҆ х҃ · И҆ быⷵ въ л҃ꙁ лѣто , преселенїѧ іѻ҆а́кима цр҃ѧ і҆ѹ́дина , въ к҃е дн҃ь мⷵца в҃і . вꙁѧ̀ е҆лемадарахъ цр҃ь вавѷлоньскїи въ пр́ьвое лѣто црⷵтва свое̑го , главꙋ̀ і҆ѻ҆а̑ки́ма цр҃ѧ і҆ѹ́дина . і҆ и҆ꙁведе и҆̀ и҆с̾ храма в немже стрежа́шесѧ , и҆ гл҃а е҆мꙋ бл҃гаѧ . и҆ даде сто́лъ е҆го вы́ше цр҃ь , и҆же с ни́мъ въ вавѷлонѣ . і҆ и҆ꙁмѣни ры́ꙁы е҆го темни́чныѧ . и҆ ꙗ҆дѧ́ше хлѣбъ всегда̀ преⷣ лицемъ е҆̑го въ всѧ̀ дн҃и живота̀ свое̑го . и҆ ѹ҆роⷦ‍҇ е҆мꙋ даа́шесѧ всегда̀ ѿ цр҃ѧ вавѷлоⷩ‍҇ска , до дн҃е во́ньже ѹ҆́мре въ всѧ̀ дн҃и живота̀ е҆го ·
Коне́цъ пррⷪ‍҇кꙋ і҆еремїи · и҆́мать в себѣ главъ , н҃в · 
