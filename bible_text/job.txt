КНИ́ГА И҆Ѡ҆ВЪ
Глⷡ‍҇а , а҃ · Мꙋжъ бѣ въ ꙁемли хꙋсъ и҆менеⷨ і҆́ѻвъ · Бѣ чл҃къ то́и , и҆́стиненъ непоро́ченъ пра́веденъ , бл҃гочести́в̾ , ѹ҆далѧа́сѧ ѿ всѧкоⷢ‍҇ ѕл҄а дѣанїа Бысть же е҆мꙋ сн҃овъ сеⷣмь , и҆ дще́рѧ тр҄и . и҆ б҄ѣ скоⷮ е҆го , ѻ҆ве́цъ , ҂ꙁ҃ , вельблюⷣ , ҂г҃ . сꙋпрꙋ́гъ воло́выⷯ , е҃ соⷮ . и҆ ѻ҆сли́ць пасо́мыхъ пѧ́ть соⷮ стаⷣ · и҆ слꙋж́ба е҆мꙋ многа ѕѣ́ло , и҆ дѣ́ла ве́лїа ѻ҆ неⷨ бѣша на ꙁемлѝ · И҆ бѧше чл҃къ то́и до́бра ро́дꙋ , ѿ востокъ слн҃чъных̾ · Съходѧ́ще же сѧ сн҃ове е҆го къ себѣ , и҆ творѧ́хꙋ пиръ по всѧ̀ дн҃и , пое̑млющесѧ въкꙋпѣ , и҆ тр҄и сестры своа , ꙗ҆́сти и҆ пити с ни́ми · е҆гда же скончахꙋсѧ дн҃їе пи́ра . посыла і҆́ѻ҆въ , и҆ чищаше иⷯ · въста́ю̑щи ꙁаѹ҆́тра , приноша́ше ꙁа нихъ жрътвы по числꙋ и҆хъ , и҆ телецъ е҆ді́нъ ѻ҆ грѣсѣхъ ꙁа дш҃а иⷯ · Гл҃аше б҄о і҆́ѻвъ , е҆гда како сн҃ове мои въ ра́ꙁꙋмѣ свое̑мъ ѕл҄о помы́слиша къ б҃ꙋ . та́ко ѹ҆бо творѧше і҆́ѻвъ по всѧ̀ дн҃и · И҆ е҆гда бысть ꙗ҆́ко се́и дн҃ь . и҆ с҄е прїидо́ша а҆́гг҃ли бж҃їѝ , преⷣста́ти преⷣ гм҃ъ , и҆ дїа́волъ прїиде с ни́ми · И҆ рече г҃ь дїа́волꙋ , ѿкꙋдꙋ прїиде . и҆ ѿвѣща дїа́волъ и҆ реⷱ‍҇ гв҃и · ѻ҆бхождь ꙁеⷨлю , и҆ прохо́жⷣь поⷣнбⷵнꙋю прїидохъ · И҆ реⷱ‍҇ е҆мꙋ г҃ь , помы́слиⷧ‍҇ ли е҆си ѹ҆бо на раба̀ мое̑го і҆́ѻва , ꙗ҆́ко нѣсть чл҃ка такова̀ ѿ сꙋщиⷯ на́ ꙁеⷨли непоро́чна пра́веⷣна и҆́стинна бл҃гочести́ва , ѹ҆далѧ́асѧ ѿ всѧкаго ѕл҄а дѣа́нїѧ · ѿвѣща же дїа́волъ , преⷣ гм҃ъ и҆ рече . е҆гда̀ тꙋне чтетъ і҆́ѻвъ г҃а . не ты̀ л҄и ѻ҆гради внѣшнѧа е҆го и҆ внꙋтренѧѧ до́мꙋ е҆го , и҆ вс҄е сꙋщее ѻ҆́крⷵтъ е҆го · дѣ́ла же рꙋкꙋ е҆го блⷵвиⷧ‍҇ е҆си , и҆ ско́ты е҆го мно́ги сътвори́лъ е҆си на ꙁемлѝ . н҄о послѝ рꙋкꙋ твою̀ и҆ косни́сѧ въ всѐ е҆же и́мать . а҆ще ѹ҆бо въ лице т҄ѧ блⷵви́тъ · Тогда̀ рче г҃ь дїаволꙋ , с҄е все е҆лико е҆сть е҆го предаю въ рꙋ́цѣ твоѝ , само́го же не косни́сѧ · И҆ и҆ꙁыиде дїа́волъ ѿ лица̀ гн҃ѧ · И҆ б҄ѣ ꙗ҆́ко се́и дн҃ь , сн҃ве і҆́ѻ҆вови и҆ дще́рѧ е҆го ꙗ҆дѧ́хꙋ и҆ пїа́хꙋ вино̀ , въ домꙋ̀ бра́та свое̑го старѣ́ишаго · И҆ с҄е вѣстникъ прїиде къ і҆́ѻ҆вꙋ , и҆ реⷱ‍҇ е҆мꙋ . сꙋпрꙋ́гъ воловъ ѻ҆рѧхꙋ , и҆ ѻ҆слицы пасѧ́хꙋ блиꙁъ иⷯ , и҆ пришеⷣше плѣнѧ́ющеи плѣниша и҆хъ , и҆ рабы̀ ѹ҆би́ша мечем̾ , а҆́ꙁ же ѻстаⷯ е҆ді́нъ , и҆ прїидохъ въꙁвѣсти́ти тебѣ · Є҆щѐ семꙋ гл҃ющꙋ прїиде дрꙋгыи вѣстникъ и҆ рече къ і҆́ѻ҆вꙋ . ѻ҆́гнь падѐ съ нб҃се на́ ꙁемлю и҆ пожъже ѻ҆́вца , и҆ пасты́рѧ поꙗ҆́сть та́кожⷣе , а҆́ꙁ же ѻ҆стахъ е҆ді́нъ , и҆ прїидохъ въꙁвѣстити тебѣ · Є҆ще же семꙋ̀ гл҃щꙋ прїиде дрꙋгїи вѣ́стникъ и҆ реⷱ‍҇ къ і҆́ѻ҆вꙋ . кон̾ницы сътвори́ша че́ты тр҄и , и҆ ѻ҆быидоша вельблю́ды и҆ плѣни́ша иⷯ , и҆ рабы̀ ѹ҆би́ша мечем̾ , а҆ꙁ же ѻ҆стаⷯ е҆ді́нъ , и҆ прїидо́хъ въꙁвѣстити тебѣ · Є҆ще же и҆ семꙋ̀ гл҃ющꙋ , и҆́нъ вѣстникъ прїиде гл҃ѧ къ і҆́ѻ҆вꙋ . сн҃омъ твои̑мъ и҆ дще́рѧмъ  , ꙗ҆дꙋщ́имъ и҆ пїющимъ ѹ҆ бра́та и҆хъ старѣ́ишаго , и҆ вънеꙁа́пꙋ вѣтръ вели́къ наи̑де ѿ пꙋстынѧ , и҆ коснꙋсѧ въ четы́ри ѹ҆́глы храмины , и҆ падѐ хра́мина на дѣти твоѧ̀ и҆ ѹ҆мроша , а҆́ꙁ же ѻ҆ста́хъ е҆ді́нъ , и҆ прїидохъ въꙁвѣсти́ти тебѣ · И҆ с҄е ѹ҆слы́ша і҆́ѻ҆въ въста̀ и҆ растерѕа ри́ꙁы своа̀ , и҆ постриже вла́сы главы своеѧ , и҆ посы́па пр́ьстїю . и҆ паⷣ на́ ꙁемлю поклони́сѧ гв҃и и҆ рече . а҆ꙁъ б҄о на́гъ и҆ꙁыидохъ ѿ чре́ва мт҃ре мое́ѧ , на́гъ и҆ пои̑дꙋ  · Гь҃ да́сть и҆ г҃ь вꙁѧ̀ , ꙗ҆коже и҆ꙁволи́сѧ гв҃и , та́ко и҆ бысть , бꙋ́ди и҆мѧ гн҃е блⷵве́но въ вѣки · ѿ всѣхъ си́хъ слꙋчившихсѧ е҆мꙋ , ничи́мже і҆́ѻ҆въ съгрѣши преⷣ бм҃ъ , н҄и въ ѹ҆стнꙋ своею и҆ не да́сть беꙁꙋмїа б҃ꙋ ·
Глⷡ‍҇а , в҃ · Бысть же а҆ки се́и дн҃ь , и҆ прїидоша а҆гг҃ли бж҃їѝ преⷣста́ти преⷣ гм҃ъ . и҆ дїа́волъ прїиде посредѣ и҆хъ . и҆ рече г҃ь дїа́волꙋ ѿкꙋдꙋ прїиде · тогда̀ реⷱ‍҇ дїа́волъ преⷣ гм҃ъ . ѻ҆бхожⷣь вс҄ю ꙁе́млю , и҆ прохо́ждь поⷣнбⷵнꙋю и҆ прїидохъ · И҆ рече г҃ь къ дїа́волꙋ , помы́слилъ е҆си ѹ҆бо на раба̀ мое̑го і҆́ѻ҆ва . ꙗ҆́ко нѣсть такова ѿ сꙋщихъ на́ ꙁемли , чл҃ка подо́бна е҆мꙋ неꙁлоби́въ правди́въ и҆́стиненъ бл҃гочестивъ ѹ҆далѧ́асѧ ѿ всѧкаго ѕл҄а , е҆ще же и҆ неꙁлобїѧ дръжиⷮсѧ · Ты же рече , и҆мѣнїе е҆го погꙋби́ти вътще . ѿвѣща же дїа́волъ гв҃и реⷱ‍҇ . ко́жꙋ ꙁа ко́жꙋ и҆ всѧ̀ е҆ли́ка и́мать чл҃къ дасть ꙁа дш҃ꙋ свою . и҆ ника́коⷤ‍ⷷ н҄о послѝ рꙋкꙋ свою , и҆ косни́сѧ пло́ти и҆ ко́стеи е҆го , а҆ще ѹ҆бо въ лице т҄ѧ блⷵвитъ · Рече же г҃ь дїа́волꙋ , с҄е предаю т҄и е҆го , то́кмо дш҃ꙋ е҆го съблюдѝ · И҆ꙁыиде же дїа́волъ ѿ лица̀ гн҃ѧ и҆ пораꙁи і҆́ѻва гно́емъ лю́тыⷨ , ѿ главы̀ и҆ до но́гꙋ . и҆ вꙁѧ̀ і҆́ѻвъ чрепъ да ѻ҆стрꙋга́ет̾ гно́и свои , и҆ сѣдѧ́ше на гно́ищи внѣ гра́да · Времени́ же мно́гꙋ минꙋвшꙋ . рече к немꙋ жена̀ е҆го гл҃ѧ доко́лѣ тръпи́ши , с҄е пожⷣꙋ времѧ е҆щѐ ма́ло ча́ѧ надѣа̑нїѧ сп҃се́нїѧ мое̑го . се б҄о потреби́сѧ ѿ ꙁемлѧ̀ памѧть твоа . сн҃ове твоѝ и҆ дще́рѧ мое̑го чре́ва печа́ли и҆ болѣꙁни , и҆́хже вотще родиⷯ съ болѣꙁнїю · Ты же самъ въ гноѝ и҆ червеⷯ сѣди́ши ѻ҆бнощъ внѣ беꙁъ покро́ва · А҆́ꙁ же преходѧ́щи рабо́таѧ , мѣсто ѿ мѣста , ѻ҆бходѧ́щи и҆ до́мъ ѿ до́мꙋ , ча́юще солне́чнаго ꙁахожденїѧ , да почі́ю ѿ болѣꙁни и҆ трꙋда и҆же м҄ѧ нн҃ѣ ѻ҆бдержаⷮ . н҄о рцы̀ нѣ́кїи гл҃ъ къ г҃ꙋ и҆ ѹ́мри . ѻ҆́н же въꙁрѣвъ на ню̀ и҆ рече  , чт҄о ты̀ а҆ки е҆ді́на ѿ беꙁꙋмныⷯ же́нъ с҄е гл҃а . а҆ще бл҃гаѧ прїѧ́хом̾ ѿ рꙋкѝ гн҃ѧ , ѕлаго не сътерпиⷨ ли · ѿ всѣхъ си́хъ прилꙋчи́вшихсѧ е҆мꙋ , ничи́мъже съгрѣши і҆́ѻ҆въ преⷣ гм҃ъ бм҃ъ ѹ҆стна́ма и҆ не да́сть беꙁꙋмїа б҃ꙋ · Слы́шавше же трїе дрꙋѕи е҆го вс҄е ѕло́е нашеⷣшее на́нь , прїидо́ша кождо ѿ свое́ѧ страны̀ к немꙋ . е҆лифа́съ ѳема́ньскїи цр҃ь . вельда́дъ савхеискїи мꙋчи́тель . софарь минѣискїи цр҃ь . и҆ прїидо́ша к немꙋ въкꙋпѣ ѹ҆тѣшити и҆̀ и҆ посѣти́ти е҆го . ви́дѣвше же е҆го и҆ꙁдале́ча и҆ не поꙁнашⷶ · И въꙁопи́ша гла́сомъ велїимъ въспла́кашасѧ растерꙁавше ко́ждо ѻ҆деждꙋ свою̀ , и҆ посы́павше пе́рьстїю главы̀ своѧ̀ . сѣдѣша ѹ҆ него сеⷣмь дн҃їи и҆ сеⷣмь но́щїи , и҆ никто́же ѿ ниⷯ воꙁ̾гл҃а к немꙋ словесѐ . ви́дѧхꙋ б҄о ꙗ҆́ꙁвꙋ лю́тꙋ сꙋщꙋ и҆ вели́кꙋ ѕѣло ·
Глⷡ‍҇а , г҃ · Посемъ ѿвръꙁе і҆́ѻ҆въ ѹ҆ста̀ своѧ . и҆ проклѧ́тъ дн҃ь свои гл҃ѧ . да поги́бнетъ дн҃ь воньже родиⷯсѧ , и҆ но́щь в нюⷤ‍ⷷ рѣша , с҄е е҆сть мꙋж́ескъ полъ . т҄а но́щь бꙋ́ди тма̀ . и҆ да не и҆ꙁыщеⷮ г҃ь съвыше е҆ѧ̀  , и҆ да не прїидеⷮ на ню̀ свⷮѣ , и҆ да прїимеⷮ ю҆̀ тма̀ и҆ стѣнь смр҃тныи , да прїидеⷮ на ню̀ сꙋмраⷦ‍҇ и҆ да проклѧⷮ бꙋ́ди дн҃ь то́и , и҆ т҄ꙋ ноⷳ‍҇ да пости́гнеⷮ тма̀ . не бꙋ́ди въ дн҃и лѣта н҄и бꙋди въчтенъ въ дн҃и мⷵць . ноⷳ‍҇ т҄а бꙋди болѣꙁнь , и҆ не прїиди на ню̀ веселїе и҆ ра́дость . н҄о да проклинеⷮ е҆ѧ̀ проклина́ѧи того дн҃е , и҆же и҆́҆́мать начина́ти вели́кїи киⷮ . да помер̾кнⷮꙋ и҆ ѕвѣꙁды то́ѧ но́щи , и҆ да не стерпиⷮ н҄и на свⷮѣ да не прїидеⷮ . и҆ да не приꙁриⷮ деньни́ца въсїѧ́ющи , ꙗ҆́ко не ꙁатвори вра́та чрева мт҃ре мое́а · но ѿгна̀ ѹ҆бо бо́лѣꙁнь ѿ ѻ҆чїю мое́ю . почто б҄о въ ѹ҆тробѣ не ѹ҆мроⷯ . и҆ ꙗ҆ко и҆с чрева иⷥшеⷣ и҆ а́бїе не гибохъ . почто́ же м҄ѧ срѣтоста колѣни . почто́ же със̾саⷯ сесца . нн҃ѣ ѹ҆бо а҆ще ѹ҆снꙋлъ быⷯ ѹ҆молчꙋ , почиⷧ‍҇ быⷯ съ цр҃ьми съвѣтники ꙁемлѧ̀ и҆же хвалѧхꙋсѧ ѻ҆рꙋжїи , и҆ли съ кнѧ́ѕи и҆мже много ꙁлато и҆ наполни́ша до́мы своа сребра̀ . и҆л҄и ꙗ҆́коⷤ‍ⷷ и҆́ꙁвергъ и҆ꙁлаꙁѧ и҆ꙁ ложе́снъ мт҃ре . и҆ли ꙗ҆́ко младенцы и҆же не ви́дѣша свѣта · Тꙋ нечьсти́вїи раждего́шⷶсѧ ꙗ҆́ростїю гнѣ́ва . т҄ꙋ почи́ша претрꙋжⷣенїи тѣломъ . въкꙋпѣ же вѣчнїи не слы́шаша гла́са събира́ющаго да́нь . ма́лъ и҆ вели́къ т҄ꙋ е҆сть , и҆ рабъ боѧ́исѧ господи́на свое̑го . почто б҄о да́нъ е҆сть сꙋщиⷨ въ го́рести свⷮѣ , и҆ болѣꙁненаⷨ дш҃амъ животъ , и҆же жела́юⷮ смр҃ти и҆ не полꙋча́юⷮ . и҆скопова́юще ꙗ҆́ко съкровища , ѻ҆брадованиⷤ‍ⷷ быва́ютъ а҆ще ѹ҆лꙋчатъ . смр҃ть б҄о мꙋж́ꙋ поко́и , ꙁатво́ритъ б҄о б҃ъ ѻ҆ немъ . прьвѣе б҄о бра́шна мое̑го въꙁдыха́нїе м҄и прїиде . слежꙋ же а҆ꙁъ ѻ҆дръжи́мъ стра́хомъ . стра́хъ б҄о ѻ҆ нем же сѧ ѹ҆жасахъ прїиде м҄и . и҆ е҆гоже боѧ́хсѧ срѣте м҄ѧ . н҄и ѹ҆мириⷯ н҄и ѹ҆молчахъ , н҄и почихъ , наи̑де м҄и гнѣ́въ ·
Глⷡ‍҇а , д҃ · Ѿвѣща́ же е҆лиѳа́съ фема́нитинъ гл҃ѧ . е҆гда̀ мно́жицею гл҃ано т҄и бысть въ трꙋдѣхъ . крѣпость же гл҃ъ твои̑хъ кто̀ стерпи́тъ . а҆ще бо ты̀ наѹ҆чилъ е҆си мно́ги , и҆ рꙋцѣ немо́щнаго ѹ҆тѣшилъ е҆си . немо́щныѧ же въꙁдви́глъ е҆си словесы , колѣнома же немо́щныхъ дръꙁостїю ѻ҆бложи́лъ е҆си . нн҃ѣ же прїиде на́ тѧ бо́леꙁнь и҆ коснꙋ ти сѧ , тыⷤ‍ⷷ потща́сѧ . коѐ ѹ҆бо не страⷯ л҄и твои е҆сть въ беꙁꙋмїе , и҆ наде́жа твоѧ̀ и҆ ꙁлоба пꙋти твое̑го . помѧни́ же ѹ҆бо кт҄о чи́стъ сы́и поги́бе , и҆л҄и когда̀ и҆́стиннїи вс҄и и҆с корене поги́бошⷶ , ꙗ҆́коже видⷯѣ ѻ҆рꙋщихъ ꙁло́бою , и҆ сѣ́ющїи же ѧ҆̀ печа́ли по́жнⷮꙋ себѣ . ѿ повелѣнїѧ гн҃ѧ поги́бнꙋт̾ . ѿ дх҃а гнѣва е҆го и҆счеꙁнꙋтъ . сила львова , гла́съ же льви́ца , хвале́нїе же ꙁмїево ѹ҆гасѐ · Мравїи льва погꙋбѝ , ꙁане же не и҆мѣа́ше бра́шна . лви́чищаⷤ‍ⷷ львовы ѻ҆ста́виша дрꙋ́гъ дрꙋга . а҆ще л҄и гл҃ъ кїи и҆́стиненъ б҄ѣ въ словесѣхъ твои̑хъ . никое̑ же ѹ҆бо ѿ сиⷯ бы т҄ѧ срѣло ѕло́е . коѐ ѹ҆бо не прїиметъ ли м҄и ѹ҆́хо вла́сти , ѿ него́же стра́хомъ и҆ гла́сомъ но́щнымъ напада́ѧ стра́хъ на чл҃кы . гроꙁа же м҄ѧ срѣте и҆ трепетъ , и҆ ѕѣло ко́сти моа сътрѧсѐ · И҆ дх҃ъ на лице м҄и наи̑де . ѹ҆страшиша же ми сѧ вла́си и҆ плъти , въстаⷯ и҆ не раꙁꙋмⷯѣ . видⷯѣ и҆ не бѣ ѻ҆бличїѧ преⷣ ѻ҆чима мои́ма , н҄о дх҃ъ и҆ глаⷵ слы́шаⷯ . чт҄о б҄о е҆гда̀ чи́стъ бꙋдетъ чл҃къ преⷣ бм҃ъ . и҆л҄и ѿ дѣлъ своихъ бес поро́ка мꙋжъ · А҆ще на рабы̀ своа не вѣрꙋеⷮ , на а҆гг҃лы своѧ жестоко . чт҄о помы́слилъ на живꙋщих же въ берныхъ хлѣвинаⷯ , ѿ ниⷯ же и҆ сами ѿ того же бернїа е҆смы̀ . пораꙁи и҆хъ ꙗ҆́коже мо́лїе , и҆ ѿ ѹ҆тра да́же до́ вечера ꙗ҆́ко не сꙋть . ꙁане же не мого́ша себѣ помощѝ погибо́ша . дꙋ́нꙋ же ѹ҆бо на нѧ і҆ и҆схоша . погибо́ша ꙁане же не и҆мѣѧхꙋ премꙋдрость ·
Глⷡ‍҇а , е҃ · Приꙁови́ же а҆ще т҄ѧ ѹ҆слы́шитъ , и҆л҄и а҆ще кого ст҃ыⷯ а҆гг҃лъ ѹ҆́ꙁриши . беꙁꙋмнаⷢ‍҇ б҄о ѹ҆бїетъ гнѣвъ , ꙁаблꙋжⷣьшаго же ѹ҆мориⷮ рвенїе · А҆́ꙁъ же ви́дѣхъ беꙁꙋмныѧ коренїе пꙋстѧща , н҄о а҆бїе поꙗ̑дено бысть и҆хъ бра́шно · далече да бꙋ́дꙋтъ сн҃ове иⷯ ѿ сп҃се́нїѧ , да и҆стрѧсꙋтсѧ при двереⷯ хꙋждъшиⷯ , и҆ не бꙋ́детъ и҆ꙁима́ѧи · Ꙗ҆́же б҄о ѻ҆ни събраша , правеⷣницы ꙗ҆́дѧ́тъ . са́ми же ѿ ꙁолъ не и҆ꙁѧ́ти бꙋдꙋтъ , и҆ꙁмо́ждана бꙋди крѣпость иⷯ . не и́мать б҄о ѿ ꙁемлѧ̀ и҆ꙁыти трⷣꙋ , н҄и ѿ горъ проѕѧ́бнꙋти бо́лѣꙁни , н҄о чл҃къ ражⷣа́етсѧ трꙋдомъ , птищи же ѻ҆рли высо́ко па́рѧтъ · Ника́коже н҄о а҆ꙁъ помолю́сѧ бв҃и , г҃а же всѣхъ влⷣкꙋ приꙁовꙋ̀ , творѧ́щаго ве́лїѧ и҆ неи̑слⷣѣнаѧ , сла́вна же і҆ иꙁрѧⷣна и҆́мже нѣсть числа̀ · да́ющаго до́ждь на́ ꙁемлю , пꙋща́юща же во́дꙋ на поⷣнбⷵнꙋю · Творѧщаⷢ‍҇ же смире́ныѧ на высотꙋ , и҆ поги́б̾шаѧ въꙁдвиꙁа́ющаго · Расточающаго совѣты лꙋка́выⷯ , и҆ не и́мꙋть сътвори́ти рꙋки иⷯ и҆́стины · Раꙁꙋмѣва́ѧи въ мꙋдрости премꙋдрыѧ , совѣты же мно́гоплетенныхъ ѹ҆дивѝ · Въ дн҃ехъ срѧ́щетъ иⷯ тма , въ полꙋ́дне же да ѻ҆сѧ́жꙋтъ ꙗ҆́коже в но́щи · И҆ да поги́бнꙋтъ на́ брани , немощныи же да и҆ꙁы́идетъ и҆ꙁ рꙋки си́лна · Бꙋ́ди же немо́щномꙋ надежда , непра́веⷣнаго же ѹ҆ста ꙁагражⷣена бꙋ́дꙋтъ · Бл҃женъ же чл҃къ е҆гоⷤ‍ⷷ ѻ҆бли́чиⷮ б҃ъ . накаꙁанїѧ же вседръжителѧ не ѿвраща́исѧ , то́и б҄о болѣти тво́ритъ , и҆ па́ки ѹ҆строиⷮ . пораꙁиⷮ л҄и и҆ рꙋцѣ е҆го и҆сцѣлисте · шестижды ѿ бѣдъ и҆ꙁметъ т҄ѧ , въ седмѣм же не косне́тъ ти сѧ ѕло · Въ гла́дѣ и҆ꙁба́вит̾ тѧ ѿ смр҃ти , на бра́ни же и҆ꙁ рꙋки желѣ́ꙁа и҆ꙁрѣшиⷮ тѧ , и҆ ѿ бича ꙗ҆ꙁы́ка съкрыеⷮ т҄ѧ , и҆ не ѹ҆бои́шисѧ ѿ ѕолъ находѧ́щихъ ѿ мꙋжа гл҃ющаго ничтоже бл҃го · Непра́веднымъ и҆ беⷥꙁако́н̾нымъ посмѣ́ешисѧ , ѿ дивїаго же ѕвѣри не ѹ҆бои́шисѧ . ꙁане съ ка́менїем̾ дївниⷨ ꙁавѣт̾ твои , и҆ ѕвѣрїе б҄о дивїи ѹ҆мирѧт̾ ти сѧ . потомъ раꙁꙋмѣе̑ши ꙗ҆́ко ѹ҆мири́т ти сѧ до́мъ , жи́тїе же хра́ма твое̑го не и́мать съгрѣшити · Раꙁꙋмѣ́еши же ꙗ҆́ко мно́го сѣмѧ твое , ча́да же твоа бꙋдꙋтъ ꙗ҆́коже всѐ бы́лїе се́лное . вни́деши же ѻ҆богати́вшисѧ въ́ гроб̾ , ꙗ҆́ко пшини́ца съꙁрѣла въ времѧ по́жата . или ꙗ҆́коже сто́гъ гꙋмна въ времѧ съвеꙁенъ · Се сїѧ си́це и҆ꙁъслѣдихомъ , сїѧ же е҆сть е҆же слышахоⷨ , ты же раꙁꙋмѣи себѣ чт҄о сътвори́лъ е҆си ·
Глⷡ‍҇а , ѕ҃ · Ѿвѣща же і҆́ѻвъ и҆ рече . а҆ще кто вѣ́дыи поста́витъ ми гнѣтъ , бо́лѣꙁни же моѧ въꙁе́млеⷮ на мѣрила въкꙋпѣ , и҆ пѣска̀ мо́рскаго тѧжча́иша бꙋдꙋтъ . н҄о ꙗ҆коже словеса̀ моа хꙋ́лена сꙋть , стрѣ́лы б҄о гн҃ѧ въ тѣлѣ мое̑мъ сꙋть , и҆́хже ꙗ҆́рость и҆спива́етъ ми кро́вь , е҆гда̀ начнꙋ̀ гл҃ати бодꙋтъ м҄ѧ . что̀ б҄о е҆гда во́т̾ще воꙁреве́тъ ді́вїи ѻ҆се́лъ , н҄о бра́шна просѧ̀ . а҆́ще ли же и҆ воꙁревеⷮ во́лъ въ ꙗ҆́слехъ и҆мѣ́ѧ бра́шно . ꙗ҆́сть ли сѧ хлѣбъ беꙁъ со́ли , и҆л҄и е҆сть въкꙋше́нїе т̾щи́ми словесы̀ . не мо́жетъ б҄о м҄и преста́ти дш҃а , смра́дъ б҄о ꙁрю̀ . и҆ бра́шно свое во́ню льво́вꙋ , а҆ще б҄о да́сть , и҆ прїидеⷮ ми проше́нїе , и҆ наде́ждꙋ мою да́сть г҃ь наче́нъ г҃ь да ѹ҆ꙗ̑ꙁви́тъ  , до концаⷤ‍ⷷ да не ѹ҆бїетъ м҄ѧ · Бꙋ́ди же ми граⷣ гро́бъ на не́мже на ꙁабра́лехъ скакаⷯ , на не́мъ не постыжꙋсѧ не солгаⷯ б҄о слове́съ ст҃ыхъ б҃ꙋ мое̑мꙋ · Ка́ѧ б҄о крѣпость моѧ ꙗ҆́ко тер̾плю̀ и҆ли кое ми времѧ , ꙗ҆ко не сте́рпитъ м҄и дш҃а . е҆да̀ крѣпости ка́менїѧ крѣпость моа , и҆л҄и пло́ти моа сꙋть мѣдѧны и҆л҄и не ѹ҆пова́хъ к немꙋ · По́мощ̾ же ѿ мене ѿстꙋпѝ , ѿврь́же мѧ млⷵть посѣще́нїе же гн҃е приꙁрѣ м҄ѧ , и҆ не въꙁрѣша на́ мѧ бли́жнїи моѝ . ꙗ҆́коⷤ‍ⷷ пото́къ пресѣца́ѧ , и҆л҄и ꙗ҆́ко влъны преи̑до́ша м҄ѧ , и҆же сѧ менѐ бл҃го боѧ́хꙋ . нн҃ѣ нападо́ша м҄и , ꙗ҆коже снѣ́гъ и҆ ле́дъ сме́рꙁъсѧ . ꙗ҆́коже и҆ста́етъ теплотѣ бы́вши , не поꙁна́сѧ е҆же бѣ , та́коже и҆ а́ꙁъ ѻ҆ста́вленъ бы́хъ всѣмѝ , погибо́хъ же и҆ беꙁдо́мокъ бы́хъ · Ви́дите пꙋтѝ ѳема́нъскїѧ , гостинница савонѧ приꙁрѧщенїи . стꙋда длъжни бꙋдⷮꙋ ѻ҆ градⷯѣ и҆ ѻ҆ и҆мѣ́нїиⷯ надѣ́ющїисѧ . и҆ вы́ же ѹ҆́бо наи̑до́сте мн҄ѣ беꙁъми́лостивно , ꙗ҆́коⷤ‍ⷷ видѣвши мои стрꙋпъ ѹ҆боѧ́стесѧ . что̀ б҄о , е҆гда чт҄о ѹ҆ ва́съ проси́хъ . и҆л҄и ва́шеѧ крѣпости требꙋ́ю , ꙗ҆́ко спⷵти м҄ѧ ѿ рꙋкѝ вра́гъ . и҆л҄и и҆ꙁ рꙋкѝ си́лныхъ и҆ꙁба́вите м҄ѧ . наѹ҆чи́те м҄ѧ , а҆ꙁ же ѹ҆млъчю̀ · А҆ще чт҄о прельсти́хсѧ скажи́те м҄и . н҄о ꙗ҆́коже подо́бно е҆сть ꙁлꙋ̀ и҆́стин̾наго гл҃и . не ѿ ва́съ б҄о крѣпости прошꙋ̀ . ниже ѻ҆бличе́нїе жела́ше , словесы̀ м҄ѧ ѹ҆ста́витъ . ниже вѣща́нїѧ вашего словеⷵ трьплю̀ ра́ꙁвѣ ꙗ҆́ко на си́ра наска́чете , напада́ете же на дрꙋга ва́шего · Нн҃ѣ же въꙁрѣвъ на лица̀ ваша не солжꙋ̀ . сѧ́дѣте же и҆ не бꙋдетъ непра́ведно , и҆ горта́нь мои не раꙁꙋмꙋ л҄и поѹ҆ча́етсѧ ·
Глⷡ‍҇а , ꙁ҃ · Не и҆скꙋше́нїе л҄и жи́тїе чл҃кꙋ на ꙁемлѝ . и҆ ꙗ҆́коже м̾ꙁды̀ дн҃ь жи́ꙁнь е҆го , и҆л҄и ꙗ҆́коже ра́бъ боѧисѧ г҃а свое̑го и҆ лꙋчи въ сѣнь . и҆л҄и ꙗ҆́коже нае̑мниⷦ‍҇ жды́и м̾ꙁды̀ своеѧ . та́коже и҆ а́ꙁъ стерпѣхъ мⷵца т̾ща̀ , но́щи же бо́лѣꙁни да́ны ми сꙋть . а҆ще ѹ҆снꙋ̀ гл҃ю когда дн҃ь , е҆гда́ же въста́нꙋ паки когда ве́черъ . и҆спо́лнъ же болѣꙁни быва́ю ѿ ве́чера до ѹ҆́тра · Мѧте́т же ми сѧ тѣло во гноѝ и҆ чръвехъ , таю́ же грꙋдїе ꙁемлѧ̀ ѿ гно́а стрꙋжа̀ . жи́тїе мое лжѣ е҆сть бе́сѣды , поги́бе же вът̾ще наде́жа . помѧни́ же ѹ҆бо ꙗ҆ко дх҃ъ ми живоⷮ , и҆ ктомꙋ̀ не въꙁвратитсѧ ѻ҆́ко мое ви́дѣти бл҃го , не ѹ́ꙁритъ ѻ́ко ви́дѧщаго м҄ѧ · ѻ҆́чи твоѝ на мн҄ѣ и҆ ктомꙋ̀ нѣсмь . ꙗ҆коже ѻ҆́блакъ ѻ҆чищеⷩ‍҇ ѿ нб҃си , а҆ще б҄о чл҃къ сни́де въ а́дъ , ктомꙋ̀ не вꙁы́идеⷮ , ни въꙁвратиⷮсѧ ктомꙋ въ свои доⷨ , ни и҆́мать е҆го поꙁна́ти ктомꙋ мѣсто е҆го · И҆ аⷥ б҄о не пощажꙋ̀ , ѹ҆сты̀ мои̑ми въꙁъгл҃ю въ бѣдѣ сыи . ѿвръꙁꙋ го́ресть дш҃а ѻ҆держи́мꙋю . кое ѹ҆бо , море л҄и е҆сть и҆л҄и ѕмїи . ꙗ҆́ко ѹ҆чини́лъ е҆си на́ мѧ хране́нїе . реко́хъ , ꙗ҆́ко ѹ҆тѣшитъ м҄ѧ ѻ҆́дръ мои , и҆ воꙁнесꙋ же к себѣ е҆ді́нъ слово на ло́жи моеⷨ . ѹ҆страша́еши м҄ѧ со́нїѧми , и҆ видѣнїемъ сна̀ прежаса́еши м҄ѧ · И҆ꙁмѣни́ши ѿ дх҃а дш҃ꙋ мою , ѿ сме́рти же ко́сти моѧ . не поживꙋ̀ б҄о въ вѣки да длъготръплю̀ ѿстꙋпѝ ѿ менѐ , т̾щѐ бо житїе мое . что б҄о е҆сть чл҃къ , ꙗ҆́ко въꙁвели́чилъ е҆си е҆го , и҆л҄и ꙗ҆́ко внима̑еши ѹ҆момъ к немꙋ , и҆л҄и посѣще́нїе твори́ши е҆мꙋ до ѹ́тра , и҆ на поко́и е҆го сꙋдиши доко́лѣ не ѻ҆ста́виши мене , ниже предае́ши мѧ , до́ндеже пожрꙋ̀ сли́ны моѧ̀ въ бо́лѣꙁни · А҆ще а҆ꙁъ съгрѣши́хъ , что́ ти могꙋ съдѣла́ти . съвѣды́и ѹ҆мъ чл҃чь , почто́ мѧ е҆си положи́лъ противꙋ тебѣ . е҆смь же на́ тѧ бре́мѧ , и҆ почто̀ нѣси сътвори́лъ , беꙁако́нїѧ мое̑го ꙁабы́ти , и҆ ѻ҆чище́нїе грѣха̀ мое̑го · Нн҃ѣ же в ꙁе́млю ѿи̑дꙋ , ѹ҆тренюѧ же нѣсмь ѹ҆же ·
Глⷡ‍҇а , и҃ · Ѿвѣща же велда́дъ савхе́т̾скїи гл҃ѧ . доко́лѣ гл҃еши сїѧ , дх҃ъ многогл҃ивъ въ ѹ҆стѣхъ твои̑хъ · Є҆гда г҃ь ѻ҆бидитъ сꙋдѧ́и , и҆л҄и сътвори́выи вс҄е воꙁметъ пра́вдꙋ · и҆л҄и сн҃ове твоѝ съгреши́ша преⷣ ниⷨ , пꙋсти́лъ в рꙋцѣ и҆хъ беꙁако́нїѧ иⷯ , ты́ же ꙁаѹ҆трѧ́и къ г҃ꙋ молѧ́сѧ · А҆ще чистъ е҆си і҆ и́стиненъ , мл҃твꙋ твою ѹ҆слы́шитъ · Ѹ҆строит̾ же т҄и жи́тїе пра́вды , бꙋдꙋт̾ же прьваѧ твоѧ ма́ла , послѣ́днѧѧ же твоѧ бес числа̀ · Въпросѝ ѹ́бо прьвыи и҆хъ ро́дъ , и҆слѣди же по ро́дꙋ ѿц҃ь . вчера́шнїи б҄о е҆смь и҆ не вѣмъ , сѣнь б҄о е҆сть по ꙁемлѝ наше житїе , не л҄и сїѧ наѹ҆чи́тъ тѧ , и҆ въꙁвѣстѧ́тъ т҄и ѿ срⷣца і҆ и҆ꙁнесⷮꙋ словеса̀ · Є҆да ни́четъ рого́ꙁъ беⷥ воды̀ , и҆л҄и расте́тъ вино беꙁъ напое́нїѧ . е҆ще сꙋщее в ко́рени не по́жнетсѧ , прьвїе пи́тїѧ всѐ бы́лїе не и҆схне́тъ л҄и · Та́ко ѹ҆бо бꙋдꙋтъ послѣднѧа всⷯѣ , ꙁабыва́ющихъ г҃а . наде́жⷣа б҄о нечести́ваго поги́бнетъ , не ѹ҆селен̾ б҄о бꙋдетъ до́мъ е҆го , паѹ҆чи́на же събꙋдетсѧ хра́мъ е҆го . а҆ще поⷣпре́т̾ хлѣвинꙋ̀ свою не ста́нетъ , и҆меⷮ же е҆мꙋ не сте́рпитъ . мо́кръ б҄о е҆сть слн҃цемъ , и҆ ѿ гно́ѧ е҆го лѣторасль и҆ꙁыидетъ . на собо́рѣ ка́менїѧ спи́тъ , по́средѣ же до́брна ка́менїа поживе́тъ . а҆ще же и҆ пожреⷮ мѣсто солже́тъ е҆го , не вѣ́дѣ л҄и такова̀ . ꙗ҆́ко раꙁвраще́нїе нечести́ва таково̀ , ѿ ꙁемлѧ́ же и҆́ного проꙁѧ́бнетъ · Гь҃ б҄о не ѿринетъ неꙁлоби́ваго , всего́ же да́ра нечести́ваго не прїимеⷮ . и҆́стин̾на же ѹ҆ста̀ и҆спо́лниⷮ смѣха̀ , ѹ҆стны́ же и҆хъ и҆сповѣда́нїѧ . вра́ꙁи же и҆хъ ѻ҆блекꙋтсѧ въ стꙋдъ , жи́тїе же нечести́ваго не бꙋдетъ ·
Глⷡ‍҇а , ѳ҃ · Ѿвѣща і҆́ѻ҆въ и҆ реⷱ‍҇ , вои҆́҆́стиⷩ‍҇нꙋ вѣдѣ ꙗ҆́ко та́ко е҆сть . ка́ко б҄о чл҃къ пра́веденъ ѹ҆ г҃а . а҆ще б҄о хо́щетъ прѣтисѧ с нимъ , не послꙋшаеⷮ е҆го да не пререче́тъ , къ е҆ді́номꙋ словеси е҆го и҆ꙁъ ѹ҆стнꙋ̀ . премꙋдръ б҄о еⷵ мы́слїю , крѣпокъ же и҆ вели́къ . кто же́стокъ бы́въ , прѧ́мо е҆мꙋ стерпѣлъ . ѻ҆бет̾ша́ѧи го́ры , не вѣдѧтъ превраща́ѧи ѧ҆̀ гнѣ́вомъ . трѧсы́и подънбⷵнꙋю ѿ ѻ҆снова́нїѧ , столпи же сѧ дви́жаⷮ . гл҃ѧи слн҃цꙋ и҆ не въсхо́дитъ , на ꙁвѣꙁды же наꙁнаменаетъ . простры́и е҆ді́нъ нб҃о и҆ ходѧ̀ по́ морю ꙗ҆ко по ꙁемлѝ · творѧ́и власожельца , и҆ прохоⷣню нареⷦ‍҇ т҄ꙋ , ра́и ю҆жь наложа̀ . творѧ́и ве́лїѧ и҆ неи̑слѣ́дованнаа , сла́вна же і҆ и҆ꙁрѧ́дна , и҆мже нѣ́сть числа̀ . а҆ще прїидеⷮ ко мнѣ не и҆́мамъ ви́дѣти , и҆ а́ще ми́мои̑де́тъ м҄ѧ и҆ ни ка́ко раꙁꙋмѣхъ . а҆ще и҆ꙁмѣни́тъ кто̀ въꙁврати́тъ , и҆л҄и кт҄о речет̾ е҆мꙋ чт҄о сътвори́лъ е҆си . ты б҄о ѿвратѝ гнѣвъ , прегнꙋш́асѧ иⷨ кѷти поⷣнбⷵныѧ · А҆ще м҄ѧ ѹ҆слы́шитъ , и҆л҄и раꙁъсꙋ́дитъ гл҃ы моѧ . а҆ще пра́веденъ сы́и , но ѹ҆слы́шитъ ми . сꙋдꙋ е҆го помолю́сѧ , а҆ще же вꙁовꙋ̀ и҆ не ѹ҆слы́шитъ , и҆ не и҆мꙋ̀ вѣры ꙗ҆́ко ѹ҆слы́ша гл҃ы моѧ . да не м̾гло́ю м҄ѧ потреби́тъ , мно́га же м҄и сътре́нїѧ сътворѝ въсꙋ́е . нѣсть б҄о ми ѿд̾хнꙋти , и҆сполни же м҄ѧ го́рести ꙗ҆́ко б҄о крѣпостїю дръжи́тъ . кт҄о ѹ҆бо сꙋдꙋ е҆го противитсѧ . а҆ще б҄о бꙋдꙋ пра́ведникъ , ѹ҆ста̀ моѧ нече́стїе творѧтъ . а҆ще бꙋдꙋ непоро́ченъ , лꙋка́въ бꙋдꙋ . а҆ще б҄о беꙁ̾честїе сътвори́хъ не вѣмъ дш҃ею мое̑ю , ра́ꙁвѣ ꙗ҆́ко ѻ҆тѧ́тъ м҄и еⷵ живо́тъ . тѣм̾же рѣхъ , вели́ка и҆ си́лна гꙋбитъ гнѣвъ , ꙗ҆́ко лꙋка́вїи въ смр҃тнои вла́сти . н҄о праведънїи насмѣва́ютсѧ , преда́ни б҄о сꙋть в рꙋцѣ нечести́выхъ , лица сꙋдїи е҆го покрива́етъ , а҆ще л҄и не саⷨ кт҄о е҆сть . жи́тїе же мое лжа̀ е҆сть текꙋщаго ѿбѣго́ша и҆ не ви́дѣша . и҆л҄и е҆сть корабле́мъ слѣдъ пꙋтѝ , и҆ли ѻ҆рла̀ летѧ́ща и҆́щꙋща ꙗ҆́ди . а҆ще б҄о рече ꙁабꙋдꙋ гл҃ѧ , вни́кнꙋвъ лице́мъ въꙁ̾дхнꙋ̀ , и҆ движа́сѧ въ сѣни съ ѹ҆ды . вѣ́дѣ б҄о ꙗ҆́ко непови́нна м҄ѧ ѻ҆ста́виши . понеже нечести́въ е҆смь , почто́ же не ѹ҆мро́хъ . а҆ще б҄о и҆ꙁмы́юсѧ снѣ́гомъ , и҆ ѻ҆чи́щꙋсѧ рꙋка́ма чи́стыми . пости́жнѣ въ сквернѣ ѻ҆мочи мѧ , ѻ҆ме́рꙁѣ ж́е мѧ ѻ҆дежда . а҆ще б҄о чл҃къ е҆си проти́вꙋ мн҄ѣ е҆мꙋже ѿпрю́сѧ , да прїидемъ вкꙋпѣ на сⷣꙋ . а҆ сꙋдѧ бы хода́таи намъ бы́лъ ѻ҆блича́ѧ , и съслꙋшаѧ междꙋ ѻ҆бѣма . да ѿи̑метъ ѿ мене же́ꙁлъ , бо́ѧꙁнь же е҆го да не смꙋща́етъ менѐ , и҆ не ѹ҆бою́сѧ , н҄о въꙁъгл҃ю ·
Глⷡ‍҇а , і҃ · Не съвѣ́дѣ б҄о си́це , трꙋжа́ю̑сѧ дш҃ею мое̑ю стенѧ̀ , и҆ спꙋщꙋ на́нь гл҃ы моѧ · Въꙁ̾гл҃ю и҆хъ го́рестїю дш҃а моеѧ ѻ҆дръжи́мъ , и҆ рекꙋ къ гв҃и не ѹ҆чи м҄ѧ беꙁъчествовати , и҆ почто́ ми си́це сꙋди́лъ е҆си . и҆л҄и добро́ ти е҆сть а҆ще непра́вдою , ꙗ҆́ко ѿре́клъ е҆си дѣла рꙋкꙋ твое́ю , совⷮѣ же нечести́выхъ внѧ́лъ е҆си . и҆л҄и ꙗ҆ко ви́дѣвыи ви́диши , и҆ли ꙗ҆́коже ꙁриⷮ чл҃къ ѹ́ꙁриши . и҆ли жи́тїе твое чл҃чьско е҆сть , и҆л҄и лѣта твоѧ мꙋжнѣ . ꙗ҆́ко вꙁыска́лъ е҆си беꙁако́нїѧ мое̑го , и҆ грѣхѝ моѧ и҆с̾слѣди́лъ е҆сѝ вѣси бо ꙗ҆́ко нечествова́хъ , н҄о кто̀ е҆сть и҆ꙁима́ѧ и҆ꙁ рꙋкꙋ твое́ю . рꙋцѣ твоѝ сътвори́ста м҄ѧ и҆ съꙁда́ста м҄ѧ . потоⷨ же прело́жъ м҄ѧ пораꙁѝ . помѧнѝ ѹ҆бо бре́нїе м҄ѧ съꙁда̀ , в ꙁе́млюⷤ‍ⷷ паки въꙁвраща́еши м҄ѧ . и҆л҄и не ꙗ҆́коже мле́ко и҆ꙁмолꙁе , насырилъ же м҄ѧ е҆си ра́вно сырꙋ . ко́жею и҆ пло́тїю м҄ѧ ѻ҆блечѐ , костьми́ же и҆ жи́лами съши́лъ м҄ѧ е҆си . живоⷮ же и҆ млⷵть положѝ ѹ҆ менѐ , посѣщенїеⷤ‍ⷷ твое съхра́нитъ мои дх҃ъ . сїѧ и҆мѣѧи въ тебѣ вѣ́дѣ ꙗ҆́ко всѐ мо́жеши , не ѿмага́ет же сѧ ѿ тебе ничто́же . а҆ще съгрѣшꙋ̀ съхри́ниши м҄ѧ , ѿ беꙁако́нїѧ же не беꙁъвиⷩ‍҇на м҄ѧ сътвори́ши . а҆ще б҄о нечести́в̾ бꙋдꙋ лю́тѣ мн҄ѣ , а҆ще же бꙋдꙋ пра́ведникъ , не могꙋ̀ въꙁникнꙋти и҆спо́лнь б҄о е҆смь нечестїѧ · Ловиⷨ б҄о е҆смь а҆ки ле́въ на ѹ҆бїенїе , па́ки же прело́жъ м҄ѧ лю́тѣ ѹ҆биваа́ше . ѻ҆бновлѧ́ѧ на́ мѧ пыта́нїе моѐ , гнѣ́в же вели́къ въꙁложѝ на́ мѧ , наведе́ же на́ мѧ и҆скꙋше́нїе , почто̀ м҄ѧ и҆ꙁ чре́ва и҆ꙁнесѐ и҆ не ѹ҆мро́хъ , ѻ҆́ко мене не вѣ́дѣ . ꙗ҆́коⷤ‍ⷷ и҆ быхъ а҆ки не бы́въ , и҆ почт҄о б҄о и҆ꙁ чре́ва въ гроⷠ‍҇ не снидоⷯ . и҆л҄и не ма́ло е҆сть вре́мѧ жи́ꙁни моеѧ , ѻ҆ста́ви мене почити ма́ло даже не и҆дꙋ̀ , ѿню́дꙋже сѧ не въꙁвращꙋ̀ . въ ꙁе́млю те́мнꙋ и҆ мраⷱ‍҇нꙋ въ ꙁе́млю т̾мы̀ вѣчныѧ ѝдѣже нⷵѣ свѣтъ , ни ви́дѣти живота члⷵчка ·
Глⷡ‍҇а , а҃і · Ѿвѣща же софа́рь минѣ́искїи и҆ рече . гл҃ѧи мно́го и҆ ѹ҆слы́шитъ , и҆л҄и на ѹ҆мѣ и҆мѣа мѣни́тсѧ бы́ти пра́веденъ блⷵвенъ рожде́ныи ѿ жены̀ , и҆ малолѣтенъ . не мно́гъ словесы бꙋди , нѣсть б҄о и҆же ѿвѣща́ет̾ ти , не гл҃и б҄о ꙗ҆́ко чи́стъ е҆смь дѣлы , и҆ бес поро́ка преⷣ нимъ . н҄о ꙗ҆́коже ѹ҆бо г҃ь въꙁгл҃етъ к тебѣ , и҆ ѿврьꙁетъ ѹ҆стнѣ своѝ с тобо́ю , пото́мъ въꙁвѣстиⷮ ти си́лꙋ премꙋдрости . ꙗ҆ко сꙋгꙋбъ бꙋдетъ противꙋ тебѐ · И҆ тогда раꙁꙋмѣ́еши , ꙗ҆́ко досто́ино ти сѧ събы́сть ѿ г҃а , и҆хже съгрѣшиⷧ‍҇ си . и҆л҄и слѣдъ гн҃ь ѻбрѧ́щеши , и҆л҄и въ послѣднѧѧ ѻ҆ста́ви ꙗ҆́же сътворѝ вседръжи́тель . высо́че нб҃о , и҆ чт҄о сътвори́ши , глꙋблеⷤ‍ⷷ а҆́да чт҄о съвѣси , и҆л҄и дале мѣры ꙁе́мныѧ , и҆ли ширины мо́рьскїѧ . а҆ще же раꙁ̾врати́тъ вс҄е , кт҄о речетъ е҆мꙋ чт҄о сътвори́лъ е҆си , то́и б҄о вѣсть дѣ́ла беꙁаконникъ , ви́дѣвъ же нелѣ́паѧ не поꙁритъ . чл҃къ же и҆́нако плаваеⷮ словесы̀ , ꙁемны же рожⷣе́ны ѿ жены̀ , ра́венъ ѻ҆слꙋ̀ пꙋсты́нномꙋ · А҆ще б҄о ты̀ чи́сто положи́лъ е҆си срⷣце своѐ . въꙁдѣжеши же рꙋцѣ своѝ к немꙋ̀ , а҆ще чт҄о беꙁако́нїе е҆сть в рꙋкꙋ твое̑ю далече сътвори ѿ себѐ , непра́вдаⷤ‍ⷷ въ животѣ твое̑мъ да не в̾селиⷮсѧ · Тако б҄о ти въсїѧ́етъ лице ꙗ҆́ко вода̀ чиста , съвлечеши же с҄и сквернꙋ и҆ не ѹ҆бои́шисѧ . и҆ трⷣꙋ ꙁабꙋ́деши ꙗ҆ко волнꙋ̀ мимошеⷣшꙋ , и҆ не ѹ҆страшишисѧ . моли́тва же т҄и а҆ки де́ньница , ѿ пладне же въꙁыидетъ т҄и жи́ꙁнь · Ѹ҆пова́ѧ же бꙋдеши ꙗ҆́ко бꙋ́деⷮ т҄и надежⷣа , ѿ тꙋги́ же и҆ ѿ промышленїѧ ꙗ҆́виⷮ ти сѧ ми́ръ · Ѹ҆млъкнеши б҄о и҆ не бꙋдеⷮ борѧ́и ти сѧ , преда́емїи же тебѣ , мно́го ти сѧ мо́лѧтъ · Сп҃се́нїе же и҆хъ ѻ҆ста́неⷮ , надежа бо ихъ пагꙋба . ѻ҆́чи же нечьстивыхъ и҆ста́етѣ ·
Глⷡ‍҇а , в҃і · Ѿвѣща же и҆ѻ҆въ и҆ реⷱ‍҇ . тⷨѣже и҆ в҄ы е҆сте чл҃цы , и҆ли с ва́ми сконча́етсѧ премⷣꙋрость · И҆ ѹ҆ мене срⷣце е҆сть ꙗ҆́коже и ѹ҆ ваⷵ . пра́веденъ б҄о мⷤꙋ и҆ непоро́ченъ , бы́сть на порꙋга́нїе · Въ вре́мѧ б҄о нарочитовано бы́сть напа́стьми и҆нѣми . домо́мъ же е҆го плѣне́номъ бы́ти беꙁако́нными · Ника́коже никтоже да ѹ҆пова́етъ , лꙋка́въ сыи непови́ненъ бы́ти , е҆лицы раꙁгнѣ́вающеи г҃а , ка́ко не бꙋдеⷮ ли пыта́нїе и҆хъ · Но въпроси четвероно́гъ а҆ще ти рекꙋтъ , и҆ли пти́ца нбⷵныѧ а҆ще ти въꙁвѣстѧ́тъ , повѣжⷣь ꙁемли а҆ще ти ска́жетъ , і҆ и҆сповѣдѧ́тъ т҄и ри́бы мо́рьскїѧ · Кт҄о не раꙁꙋмѣ въ все́мъ се́мъ , ꙗ҆́ко рꙋка гн҃ѧ сътворѝ сїѧ всѧ̀ , не в рꙋцѣ ли е҆го дш҃а всѣхъ живыхъ , и҆ дꙋхъ всѧ́кого чл҃ка · Оу҆́хо ѹ҆бо словеса̀ раⷥсꙋжда́етъ , горта́нь же бра́шна въкꙋше́нїе · Въ мно́го вре́мѧ премꙋдрость , въ мно́ѕѣ же жи́тїи свѣде́нїе . ѹ҆ него премꙋ́дрость и҆ си́ла , ѹ҆ того совѣтъ и҆ ра́ꙁꙋмъ · А҆ще ниꙁложитъ кт҄о съꙁи́жⷣетъ , а҆ще ꙁатворитъ на чл҃ки кт҄о ѿверꙁеⷮ · А҆ще въꙁбранитъ во́дꙋ и҆с̾сꙋшитъ ꙁемлю , а҆ще ли ѻ҆слабитъ погꙋбиⷮ ю҆̀ раꙁвра́щъ · Ѹ҆ него дръжа́ва и҆ крѣ́пость , того вѣдѣнїе и҆ ра́ꙁꙋмъ . проводѧ́и совѣтники плѣне́ны , сꙋдїѧ же ꙁемлѝ ѹ҆дивѝ · Посажа́ѧи цр҃ѧ на прⷵтолѣ , ѻ҆бѧꙁа́ѧи по́ѧсомъ чре́сла и҆хъ · ѿпꙋщаѧ жерца плⷩ‍҇ѣники , силныѧ же ꙁемлѝ раꙁврати · И҆ꙁмѣнѧ́ѧи ѹ́стны вѣ́рныхъ , ра́ꙁꙋмъ же ста́рецъ раꙁꙋмѣ · И҆ꙁлива́ѧи бесче́стїе на кн҃ѕѧ , смиреныѧⷤ‍ⷷ и҆сцѣли · ѿкрыва́ѧ глꙋбо́каѧ ѿ тмы̀ , и҆ꙁнесе же на свⷮѣ сѣ́нь сме́рътнꙋю . прелща́а ꙗ҆́ꙁыкы и҆ погꙋблѧ́а иⷯ , ниꙁлага́ѧ страны̀ и҆ наставлѧ́ѧ и҆хъ . и҆ꙁмѣнѧ́ѧ срⷣца кн҃ѕь ꙁе́мъныхъ , и҆ прельсти б҄о и҆хъ пꙋте́мъ и҆мже не вѣ́дѧхꙋ . да ѻ҆сѧ́жꙋт̾ тмꙋ̀ а҆ не свѣтъ , ꙁаблꙋ́дѧт̾ же ꙗ҆́ко пїѧ́нїи ·
Глⷡ‍҇а , г҃і · Все с҄е ви́дѣ ѻ҆́ко мое , и҆ слы́ша ѹ҆хо мое , и҆ вѣдѣ е҆ли́коже и҆ в҄ы вѣ́сте · И҆ не нераꙁꙋмⷡ‍҇ѣ е҆смь въ ваⷵ ника́кожⷣе же . н҄о а҆ꙁъ къ г҃ꙋ мое̑мꙋ воⷥг҃лю , ѻ҆бличю же преⷣ ни́мъ , а҆ще хо́щеⷮ · Вы̑ же е҆сте вра́чеве неправди́ви , и҆ цѣли́теле ꙁлы́хъ  , бꙋ́ди же вамъ молъча́ти , и҆ събꙋ́детсѧ вамъ въ премꙋ́дрость · Слы́шите ѻ҆бличе́нїе ѹ҆́стъ мои̑хъ , сꙋдꙋ же ѹ҆стнꙋ моею вънми́те · Коѐ ѹ҆бо преⷣ бм҃ъ лѝ гл҃ите , и҆ преⷣ ниⷨ вѣща́ете лꙋка́во . и҆ли сꙋмните́сѧ , в҄ы са́ми сꙋдїѧ бꙋдете , добро б҄о а҆́ще и҆слѣдиⷮ ваⷵ . а҆ще б҄о всѐ творѧ́щеи прело́житесѧ еⷨ , ничто́же мнѣи ѻ҆бличи́те в҄ы , а҆щеⷤ‍ⷷ и҆ та́и лицемъ съѹ҆диви́тесѧ . коѐ ѹ҆бо , не движенїе л҄и е҆го ѹ҆стра́шиⷮ ва́съ самѣхъ · Бо́ѧꙁнь же ѿ него нападетъ на́ вы , ѿи́дет̾ же велича́нїе ва́ше ра́вно пепелꙋ , тѣло же бер̾нено . ѹ҆млъчи́те да и҆спо́лнюсѧ и҆ почїю ѿ гнѣ́ва , прїимъ плоти своѧ́ ꙁꙋбы , и҆ дш҃ꙋ же мою положꙋ въ рꙋ́цѣ · А҆ще м҄ѧ и҆́метъ си́лныи понеже и҆ нача , а҆ще же гл҃ю и҆ ѻ҆бличю преⷣ ниⷨ , и҆ с҄е ми сѧ съблюдетъ на сп҃се́нїе , не внидеⷮ б҄о преⷣ ниⷨ лесть · Послꙋша́ите гл҃ъ мои̑хъ , въꙁвѣщꙋ б҄о ва́мъ слы́шащеⷨ . с҄е а҆ꙁъ бли́ꙁь е҆смь сꙋ́да мое̑го , вѣдѣ аⷥ ꙗ҆́ко пра́веденъ ꙗ҆́влю́сѧ · Кт҄о бо̀ е҆сть ѻ҆би́денъ мно́ю , ꙗ҆́ко нн҃ѣ ѹ҆молчю і҆ и҆щеꙁнꙋ . дво́е же м҄и сътвориши , тогда ѿ лица̀ твое̑го не съкры́юсѧ . и҆ рꙋкꙋ ѿ менѐ ѹ҆да́ли , стра́х же тво́и да не ѹ҆жасаеⷮ м҄ѧ · Посе́м же въꙁовеши , а҆́ꙁ же т҄ѧ ѹ҆слы́шꙋ . и҆ли воꙁ̾гл҃еши , аⷥ же т҄и даⷨ ѿвѣтъ . коли́ки сꙋть грѣхѝ моѝ и҆ беꙁаконїѧ моѧ̀ , наѹ҆чи мѧ коѝ сꙋть · Почто̀ та́иши ѿ менѐ , мни́ши же м҄ѧ проти́вна сꙋща тебѣ . или ꙗ҆ко ли́стъ дви́жемъ вѣтромъ бои́шисѧ , и҆ли ꙗ҆́ко вѣтвїю носи́мꙋ вѣтромъ противлѧ́еши ми сѧ · Ꙗ҆́ко писа́лъ е҆си на́ мѧ ѕл҄о , ѻ҆бложиⷧ‍҇ же м҄и е҆си ю҆́ностьныѝ грѣхи , положиⷧ‍҇ же м҄и е҆си но́гꙋ на въꙁбра́ненїе , съхрани́лъ же м҄и е҆си дѣ́ла вс҄ѧ , в коренїѧ же но́гꙋ мое́ю прїиде . и҆же ѻ҆беⷮша́етъ ра́вно мѣхꙋ , и҆ли ꙗ҆ко ри́ꙁа мо́льми и҆ꙁъꙗ̑де́на ·
Глⷡ‍҇а , д҃і · Чл҃къ б҄о рожен̾ ѿ жены̀ ма́лолѣтеⷩ‍҇ , и҆спо́лнь гнѣ́ва . и҆ли ꙗ҆́ко цвⷮѣ процвѣты́и ѿпаде , ѿбѣжа же ꙗ҆ко стѣнь и҆ не постоиⷮ . с҄е и҆ ѻ҆ сеⷨ словеси сътвори́лъ е҆си , внити преⷣ т҄ѧ сꙋдомъ . кто̀ б҄о чи́стъ бꙋдетъ ѿ скверны , и҆ никто́же , а҆ще и е҆ді́нъ дн҃ь житїе е҆го на ꙁемлѝ . и҆сщете́ни же мⷵцы е҆го ѿ него , въ лѣте положи́лъ е҆си и҆ не престꙋ́пиⷮ . ѿстꙋпѝ ѿ него̀ да ѹ҆млъкнет̾ , і҆ и҆ꙁво́литъ жи́тїе ꙗ҆́коже нае҆́мникъ · Є҆сть б҄о дре́вꙋ надежда , а҆ще б҄о посѣче́но бꙋдет̾ , паки процвѣтъ , и҆ лѣтора́сль е҆го не ѻ҆скꙋдѣ́етъ · А҆ще б҄о състарѣеⷮсѧ въ ꙁемлѝ ко́ренъ е҆го , а҆ще же на ка́мени сконча́етсѧ стебло е҆го , ѿ во́нѧ воды̀ процвѣте · Сътвори́т же жа́твꙋ , ꙗ҆́ко мла́до сажⷣено . мⷤꙋ же ѹ҆меръ ѿи́де , паⷣ же чл҃къ пото́мъ не бꙋ́детъ . лѣты ѻ҆скꙋдѣ́етъ мо́ре , рѣка́ же ѻ҆пꙋстѣвшїи и҆сше , и҆ чл҃къ спа́выи не въста́нетъ . до́ндеже не бꙋдетъ нб҃о съшвено , и҆ не въспрѧнꙋтъ ѿ сна̀ и҆хъ · А҆ще ѹ҆бо во а́дѣ бы̀ м҄ѧ съхрани́лъ , съкры́лъ же м҄ѧ бы̀ , до́ндеже преста́нетъ гнѣвъ тво́и . и҆ въчини́ши вре́мѧ , в неже па́мѧть сътвори́ши м҄и · А҆ще ѹ҆бо ѹ҆́мре чл҃къ жи́въ бꙋдеⷮ , скон̾чавъ дн҃и лѣтъ свои̑хъ . тръплю до́ндеже па́ки бꙋдꙋ · Посем же въꙁовеши , а҆́ꙁ же ѹ҆слы́шꙋ т҄ѧ , дѣлаⷤ‍ⷷ рꙋкꙋ твое́ю не ѿвраща́исѧ . и҆счел же е҆си хи́трости моѧ̀ и҆ ничто́же т҄ѧ преи́детъ грѣхъ мои̑хъ · Ꙁапечатлѣлъ же ми е҆си беꙁако́нїѧ въ меш̾цѣ , наꙁнамена́лъ же е҆си а҆ще чт҄о беⷥ во́лѧ престꙋпихъ . и҆ ра́ꙁвѣ гора̀ пада́ющи распадесѧ , и҆ ка́мень ѻ҆беⷮша́етъ ѿ мѣста свое̑го . ка́мень е҆гоже ѻ҆глади́ша во́ды , и҆ потопи́ша во́ды въ ꙁнаки перьсть ꙁемлѧ̀ . и҆ тер̾пѣнїе члчⷵко погꙋби́лъ е҆си , въвъꙁринⷧ‍҇ꙋ е҆си до конца ѻ҆тиде . приставиⷧ‍҇ е҆си лице , і҆ и҆спꙋстилъ , мно́гом же бы́вшемъ сн҃омъ е҆го не вѣсть . а҆ще и҆ ма́ло иⷯ бꙋдеⷮ не съвѣстьсѧ н҄о плоти е҆го болѣша , дш҃а же е҆го сѣтова̀ ·
Глⷡ‍҇а , е҃і · Ѿвѣща же е҆лифа́съ ѳеманитинъ гл҃ѧ . а҆ще ѹ҆бо премꙋрыи ѿвѣтъ дасть ра́ꙁꙋма дх҃ъ , и҆ наполни бо́лѣꙁнь чрева · ѿблюда́а гл҃ы и҆ми́же не подоба́етъ , и҆ словесы и҆миⷤ‍ⷷ ника́ѧ же потреба , е҆ѧ́же и҆ т҄ы ѿвеⷬ‍҇глъ е҆си стра́хъ , сконча́лъ е҆си гл҃ы та́ки преⷣ гм҃ъ . повиненъ е҆си гл҃ы ѹ҆стъ твои̑хъ , не раꙁ̾сꙋди́лъ е҆си гл҃ъ силныхъ . ѻ҆бличаюⷮ т҄ѧ ѹ҆ста̀ твоа , а҆ не аⷥ , и҆ ѹ҆стнѣ твоѝ на тѧ послꙋшествова́стѣ · Чт҄о бо̀ е҆да̀ пр́ьвѣе чл҃къ роженъ е҆си , и҆ли пр́ьвїе хлъмъ съгꙋстⷧ‍҇ѣсѧ е҆си , и҆ състрое́нїа гн҃ѧ слы́шалъ е҆си , и҆ совѣтника ли тѧ поста́ви б҃ъ · Прїиде л҄и на́ тѧ премꙋ́дрость . что бо вѣси е҆гоже не вѣмы , и҆ли чт҄о раꙁꙋмѣ́еши т҄ы е҆гоже не раꙁꙋмѣе̑м̾ . и҆ли ста́ръ и҆ ветохъ е҆си в наⷵ , старѣи ѿц҃а твое̑го дн҃ьми . мала и҆хъже съгрѣши ѹ҆раненъ е҆си , велика превели́чно воⷥгл҃а . чт҃о смѣло срⷣце твое . и҆ли что̀ понесостѣ ѻ҆́чи твоѝ , ꙗ҆ко ꙗ҆́рость раꙁдра̀ преⷣ гм҃ъ · И҆ꙁнесе же и҆ꙁъ ѹ́стъ та́ка словеса̀ . кт҄о бы сы̀ чл҃къ ꙗ҆ко бꙋдетъ непоро́ченъ , и҆ли ꙗ҆́ко бꙋ́дыи правеⷣникъ рожⷣенъ ѿ жены̀ · А҆ще до ст҃ыхъ не вѣрꙋетъ , нб҃о же нечи́сто преⷣ нимъ · ѻ҆ста́ни же меⷬ‍҇ꙁкїи нечи́стыи мꙋжъ , пїѧи непра́вды ра́вны пое́нїю . въꙁвѣщꙋ же т҄и послꙋша́и менѐ , ꙗ҆́же ѹ҆бо ви́дѣхъ въꙁвѣщꙋ т҄и . ꙗ҆́же премꙋдрїѝ рекⷮꙋ и҆ не ѹ҆таиша ѿц҃ы и҆хъ · тѣмже самѣмъ да́на бысть ꙁемлѧ , и҆ не на́иде и҆ноплеменникъ на́ нѧ · Вс҄е жи́тїе нечьсти́ва въ печа́ли , лѣтаⷤ‍ⷷ и҆сщетена да́на си́лнꙋ страх же е҆го въ ѹ́ши е҆мꙋ . е҆гда̀ мниⷮ ѹжѐ въ ми́рѣ бы́ти , прїиде дн҃ь раꙁвраще́нїѧ е҆го . да не вѣрꙋетъ ѿврати́тисѧ ѿ тмы̀ , ꙁаповѣ́данъ б҄о ю҆́же въ рꙋцѣ желѣꙁа . ѹчиненъ бо е҆сть въ бра́шно неꙗ̑сытомъ , вѣсть же въ себѣ ꙗ҆́ко ждетъ стерва . дн҃ь же теменъ ѹ҆страшиⷮ е҆го , бѣда же и҆ скорбъ прїимеⷮ и҆̀ . ꙗ҆́ко во́инъ предъстоѧ́и и҆ падеⷮ , ꙗ҆́ко въꙁдѣ рꙋцѣ преⷣ гм҃ъ · Преⷣ гм҃ъ же вседръжи́телемъ ѻ҆жестисѧ . тече же преⷣ ни́мъ ѹ́кори́ꙁною вели́къ на плещꙋ щиⷮ е҆го , ꙗ҆ко покры̀ лице своѐ тꙋ́комъ е҆го . и҆ сътвори ѻ҆метꙋ стегнꙋю , хвалаⷤ‍ⷷ е҆го ѹ҆кори́ꙁна · да вселиⷮ же сѧ во гра́дехъ пꙋ́стѣхъ , вни́дет же в домы̀ невселенныѧ · А҆ е҆же ѻ҆нѝ ѹгото́ваша , и҆нїи ѿнесꙋть . ни́же ѻ҆богати́тсѧ , ни́же ѻ҆ста́нетъ и҆мѣнїе е҆го . не и́мать положи́ти на́ ꙁемлю сѣни , н҄и и҆ꙁбѣжит же тм҄ы . проѕѧбенїе е҆го да ѹ҆сꙋшиⷮ вѣтръ , да ѿпадетъ цвѣтъ е҆го , да не вѣритъ ꙗ҆́ко сътръпиⷮ тще б҄о събꙋдеⷮсѧ е҆мꙋ · Сѣченїе е҆го пр́ьвѣе да сътлѣе̑тъ , и҆ лѣтора́сль е҆го не ѻ҆блиственѣеⷮ . да ѻ҆бои̑манъ бꙋдеⷮ ꙗ҆коже пародоⷦ‍҇ прьвѣе ꙗ҆годы , да ѿпадеⷮ же ꙗ҆́ко цвⷮѣ масли́чїа . послꙋшьство б҄о нечести́ваго смр҃ть , и҆ ѻ҆гнь же да поⷤ‍ⷷжеⷮ домы̀ м̾ꙁдои҆́мецъ · Въ чревѣ же прїимеⷮ бо́лѣꙁнь , събꙋдеⷮ же сѧ е҆мꙋ тщета , чрево же е҆го да поⷣи̑меⷮ лесть ·
Глⷡ‍҇а , ѕ҃і · Ѿвѣща́ же і҆́ѻвъ и҆ рече . слы́шахъ си́це , мно́го тѣшителе ꙁо́лъ вс҄и . что́ бо е҆да чи́нъ е҆сть словесы̀ дх҃а , и҆л҄и кꙋ́ю ти па́кость сътворитъ . ꙗ҆́коже ѿвѣща́еши , и҆ а҆ꙁъ ꙗ҆́коже в҄ы въꙁ̾гл҃ю . а҆ще же поⷣлежа́лⷶ дш҃а ва́ша ꙁа мою̀ , а҆ще наскакаⷯ на́ вы словесы̀ , покива́а главо́ю на вы . бꙋди же крѣпость въ ѹ҆стѣхъ моиⷯ , движе́нїа же ѹ҆стнꙋ̀ мое́ю не пощажꙋ̀ а҆ще б҄о въꙁгл҃ю не воꙁболю лѝ ра́ны , н҄о сътворю̀ с҄и трꙋдъ . а҆ще ли же ѹ҆молчю̀ , чт҄о ме́ншими ѹ҆ꙗ̑ꙁве́нъ бꙋдꙋ . нн҃ѣ же престꙋжена м҄ѧ сътворѝ бꙋѧ́ согни́вша . и҆ ѧ́тъ м҄ѧ и҆ въ послꙋшество бых̾ , и҆ въста̀въ мн҄ѣ лжа̀ моѧ . прѧмо лицꙋ̀ мое̑мꙋ ѿвѣща̀ , гнѣвенъ быⷡ‍҇ ниꙁложи м҄ѧ . въскрежета̀ ꙁꙋбы на́ мѧ , стрѣ́лы и҆скꙋсникъ е҆го нападо́ша на́ мѧ . стрѣла́ми ѻ҆чїю наскака̀ , и҆ ѻ҆стрїеⷨ пораꙁѝ м҄ѧ въ колѣнѣ , вкꙋпѣ натеко́ша на мѧ , предасть б҄о м҄ѧ г҃ь в рꙋки непра́ведныⷯ , на нечести́выѧⷤ‍ⷷ поврь́же м҄ѧ , ѹ҆мирѧ́юща рас̾сы́па м҄ѧ . и҆́мъ м҄ѧ ꙁа вла́сы и ѻ҆борва̀ . поста́ви м҄ѧ а҆ки стра́жа , ѻ҆быидо́ша м҄ѧ ѻ҆рꙋжїи бодꙋще въ и҆стеси моѝ . не щадѧ́ще и҆ꙁлїѧша на ꙁеⷨлю же́лчь мою̀ , ниꙁложи́ша м҄ѧ стрⷫ‍҇ꙋ на стрꙋпъ , теко́ша къ мнѣ могꙋщеи . врѣтище соши́ша на ко́жꙋ мою , и҆ мо́щь же моѧ ѹ҆гасѐ . и҆ чре́во мое съгорѣ ѿ пла́ча , на вѣждꙋ же мое́ю стѣнь , непра́ведно же ни е҆ді́но в рꙋкꙋ мое́ю . мл҃тва же моѧ чи́ста ꙁемлѧ̀ да не покры́еть кро́ви пло́ти моеѧ , ни бꙋди мѣсто во́плѧ мое̑го . и҆ нн҃ѣ е҆сть сѐ на нб҃сехъ по́слꙋхъ мои , свѣдѣтель же м҄и на вы́шнихъ . да прїидетъ м҄и мо́льба къ г҃ꙋ , преⷣ ним же да ка́плеⷮ м҄и ѻ҆́ко . бꙋди же ѻ҆бличе́нїе мꙋжꙋ преⷣ гм҃ъ , и҆ сн҃ꙋ чл҃ческомꙋ бли́жнемꙋ е҆го . лѣта и҆сче́тена прїидо́ша , пꙋте́мъ и҆мже не въꙁвращꙋсѧ по́идꙋ ·
Глⷡ‍҇а , ꙁ҃і · Тлѣ́ю же дх҃омъ носимъ , прошꙋ ж́е гроба и҆ не ѹ҆лꙋча́ю молю̀ творѧ́и , и҆ чт҄о сътворю̀ . ѹ҆крадо́ша же м҄и и҆мѣнїе чю́жїи , кто̀ е҆сть сѐ в рꙋкꙋ же моею свѧ́ꙁанъ бꙋди . ꙗ҆́ко срⷣца и҆хъ съкры́лъ е҆си ѿ мꙋдрости , сего ради не воꙁнесе́ши и҆хъ в ча́сти въꙁвѣсти́тъ ѕло́бы . ѻ́чи же на сн҃ехъ и҆ста́ѧста · Положи́ же м҄ѧ притчею въ странаⷯ , смѣхꙋ же быⷯ и҆мъ . ѻ҆слѣпо́сте б҄о ѻ҆́чи мои ѿ гнѣвⷶ повое́ванъ быхъ во́и свои̑ми . чю́до быⷯ и҆́стинныⷨ ѻ҆ сихъ , пра́ведникъ же на беꙁако́нника въста́етъ . да ѹ҆крѣпит же сѧ вѣрныи на своеⷨ пꙋтѝ , чи́стыи же рꙋка́ма да прїиметъ де́рꙁость . н҄и и҆́накоже , н҄о всѝ ѹ҆твержа́итесѧ и҆ прїидете , не бо̀ ѻ҆брѣта́ю въ ва́съ и҆́стинны . дн҃їе моѝ преи̑до́ша въ тече́нїи . преторго́ша же сѧ ѹ́дове срⷣца мое̑го . но́щь въ дне мѣсто положи́хъ , и҆ свѣтъ бли́ꙁъ ѿ лица̀ т̾мы̀ , а҆ще б҄о стерплю̀ а҆́дъ м҄и е҆сть до́мъ . и҆ в сꙋмра́цѣ лежа́нїѧ м҄и е҆сть , и҆ посте́лѧ . смр҃ть проꙁва́хъ себѣ ѿц҃а быти , мт҃рь же и҆ сестрꙋ ми гно́ѧ . гдѣ ѹ҆бо е҆ще е҆сть м҄и надеж́да , и҆л҄и бл҃гъ свои̑хъ ѹ҆ꙁрю̀ . и҆л҄и со мно́ю въ а́дъ сни́дꙋтъ , и҆л҄и вкꙋпѣ на прьсть сни́демъ ·
Глⷡ‍҇а , и҃і · Ѿвѣща же валъда́дъ савхети́нъ гл҃ѧ . доко́лѣ не преста́неши , пождѝ да и҆ мы̀ въꙁъгл҃емъ . и҆ почт҄о а҆ки четвероно́жныѧ ѹ҆молъча́хомъ преⷣ тобо́ю пребыⷵ т҄и гнѣвъ . что б҄о а҆ще т҄ы ѹ҆мреши не ѹ҆селе́нна л҄и бꙋдеⷮ поⷣнбⷵнаѧ , и҆л҄и раꙁвратѧⷮсѧ го́ры ѿ ѻ҆снова́нїѧ , и҆ свѣтъ нечести́ваго ѹ҆га́снетъ , и҆ не събꙋдетсѧ иⷨ пла́мы , свѣтъ е҆го тма̀ в жи́тїи , свѣти́лникъ же в немъ ѹ҆га́снетъ . да ѹ҆ло́вѧтъ ме́ншины и҆мѣнїѧ е҆го погрѣши́тъ же е҆го совѣтъ , и҆ да сѧ въвержетъ нога̀ е҆го въ прꙋ́гло , мре́жею пови́тъ да прїидꙋтъ нань прꙋгла , да ѹ҆крѣпи́тъ на́нь жа́ждꙋщих̾ . съкры́ же сѧ в ꙁемлѝ ѹ́же е҆го , и прїѧтїе е҆го на стеꙁѝ . ѻ҆́крⷵтъ да погꙋбѧ́тъ е҆го бо́лѣꙁни , мно́ꙁи же ѻ҆ ноѕѣ е҆го да прїидꙋтъ гла́домъ тѣсном̾ , паде́нїе же е҆го ѹ҆гото́васѧ е҆мꙋ и҆ꙁрѧ́дно , поꙗ̑де́но же бꙋди вс҄е паде́нїе но́гꙋ е҆го . да поѧ́сть же красотꙋ̀ е҆го смр҃ть , ѻ҆тръже́но бꙋди ѿ жи́тїѧ е҆го и҆сцѣле́нїе . да и҆меⷮ е҆го бѣда̀ , вина̀ цр҃ьскаѧ . да всели́тсѧ въ хра́мѣ свое̑мъ в нощи свое́и , раꙁ̾сѣѧна бꙋди лѣпота̀ е҆го жꙋпелоⷨ ѻ҆гнеⷨ под ниⷨ . ко́ренїѧ е҆го да и҆схнꙋтъ сверха да нападеⷮ пож̾же́нїе ѻ҆гнѧ̀ . па́мѧтъ е҆го поги́бнетъ ѿ ꙁемлѧ̀ , и҆ бꙋди и҆мѧ е҆го на лицѐ внѣшнее . да ѿринетъ е҆го ѿ свѣта въ т̾мꙋ̀ , и҆ не бꙋдетъ ꙁна́емъ в лю́дехъ е҆го . ни сп҃сетсѧ въ подънбⷵнѣи доⷨ е҆го , н҄о въ свои̑хъ е҆мꙋ да поживꙋтъ и҆́нїи . на́нь въꙁдохнꙋша послѣднїи , прьвых же ꙗ҆́тъ чю́до . сїи сꙋть домове непра́ведникъ , се же мѣсто невѣдꙋщихъ б҃а ·
Глⷡ‍҇а , ѳ҃і · Ѿвѣща́ же і҆́ѻвъ и҆ рече . доколѣ притрꙋ́днꙋ съътвори́те дш҃ꙋ мою , и҆ ниꙁложи́сте м҄ѧ словесы̀ . раꙁꙋмѣи́те то́кмо , ꙗ҆́ко б҃ъ сътворѝ м҄ѧ си́цева , тѧ́жѣте м҄ѧ , не стыдѧ́щисѧ нале́жите м҄и . и҆ ѹ́бо въи́стиннꙋ а҆ꙁъ прельсти́хсѧ , ѹ҆ мене́ же не въдворѧ́етсѧ лестець , гл҃ти сло́во мое е҆же не подоба́етъ . словеса́ же моѧ съблажнѧ́ютсѧ и҆ не въ вре́мѧ . ѻ҆стани же ꙗ҆́ко на мѧ велича́етесѧ . наскака́ете же м҄и словесы поно́сными . раꙁꙋмѣ́ите ѹ҆бо ꙗ҆́ко г҃ь е҆сть мои , ѹ҆тверже́нїе свое на мѧ въꙁнесѐ . с҄е смѣхъ поноше́нїѧ не въꙁъгл҃ю , и҆ въꙁопїю и҆ нигдѣ же сꙋдъ . ѻ҆́крⷵтъ ѻ҆граждеⷩ‍҇ е҆смь , и҆ не и҆́мамъ минꙋти . преⷣ лицем̾ же мои̑мъ тмꙋ̀ положѝ , сла́вꙋ же ѻ҆ мн҄ѣ съвлече , ѿѧ́т̾ же вѣнець ѿ главы̀ моеа . раꙁтерꙁа́ же м҄ѧ ѻ҆́крⷵтъ и҆ ѿи̑доⷯ , посѣче́ же ꙗ҆ко дре́во надежⷣꙋ мою̀ . лю́тѣ гнѣво сътворѝ м҄и и҆мѣ же м҄ѧ ꙗ҆ко вра́га . въкꙋпѣ прїидо́ша и҆скꙋше́нїѧ е҆го на́ мѧ , на пꙋтехъ же мои̑хъ ѻ҆быидо́ша м҄ѧ преⷣсѣдѧ́щеи . и҆ бра́тїѧ моѧ ѿстꙋпи́ша ѿ мене , поꙁна́ша чю́жа не же мене . и҆ дрꙋꙁи моѝ немлⷵтиви бы́ша , не прїѧша м҄ѧ бли́жнїи моѝ и҆ вѣдꙋще и҆́мѧ мое ꙁа бы́ша м҄ѧ . сосѣди до́мꙋ и҆ рабынѧ моѧ̀ , ꙗ҆́ко и҆ноплеме́нникъ быⷯ преⷣ ними . раба̀ свое̑го въꙁва́хъ и не послꙋша , ѹ҆стаⷤ‍ⷷ моѧ молѧ́хꙋсѧ , и҆ слꙋжа́хꙋ женѣ мое́и . приꙁыва́х же ласкаѧ сн҃ы поⷣложниць моиⷯ , ѻни́ же мене въ вѣк̾ ѿринꙋша . е҆гда̀ въста́нꙋ , на мѧ гл҃ют̾ . ме́рꙁокъ бывъ вѣдꙋщиⷨ м҄ѧ и҆хже люби́хъ въста́ша на́ мѧ . въ кожи мое́и согни́ша пло́ти моѧ̀ , ко́сти же моѧ в ꙁꙋбѣхъ съдръжаⷮ . поми́лꙋите м҄ѧ поми́лꙋите м҄ѧ ѠѼ дрꙋꙁи , рꙋка б҄о гн҃ѧ коснꙋвшїи м҄ѧ е҆сть . почто́ же м҄ѧ го́ните , ꙗ҆́коже и҆ г҃ь . ѿ пло́ти же мое́ѧ не насыща́е̑тесѧ · Кт҄о ѹ҆бо да́сть да бы́ша написана словеса моѧ . и҆ положи́ти и҆хъ въ кни́гахъ въ вѣкъ , въ писа́нїи желѣꙁнѣ ѻко́вѣ , и҆л҄и в ка́мени въваѧ́ти . ви́дѣ б҄о ꙗ҆ко прⷵносꙋще еⷵ и҆же и҆́мать раꙁори́ти по ꙁемлѝ , въꙁдви́гнꙋти ко́жꙋ мою въꙁдвиꙁа́ющꙋюсѧ , ѿ г҃а же сїе быⷵ м҄и . и҆ е҆же аꙁъ въ себѣ съвѣдѣ , ꙗ҆́же ѻ҆́ко мое видѣ а҆ не и́нъ , и҆ все́ же ми сконча́сѧ в ло́нѣ . а҆ще же и҆ речете чт҄о речемъ преⷣ ни́мъ , и҆ ко́рень словеси ѻ҆брѧ́щеⷨ на немъ . ѹ҆бо́ите же сѧ и҆ вы̀ ѿ покрове́нїѧ , ꙗ҆́рость б҄о на беꙁако́н̾ныѧ на́идетъ , и҆ тогда ѹ҆вѣдѧтъ гд̑ѣ и҆хъ е҆сть ве́щь ·
Глⷡ‍҇а , к҃ · Ѿвѣща же съфаръ минѣи̑нъ и҆ рече . не тако мнⷯѣ с҄е ти рещи проти́вꙋ , и҆ не раꙁꙋмѣ́ете ли паче нежели а҆́ꙁъ · Накаꙁа́нїе срамле́нїѧ мое̑го ѹ҆слы́шꙋ , и҆ дх҃ъ ѿ ра́ꙁꙋма ѿвѣщева́етъ м҄и · Є҆гда̀ с҄е раꙁꙋмѣ́ютъ лѣта , ѿ негоже положенъ чл҃къ быⷵ на ꙁемлѝ · Весе́лїе б҄о нечести́выхъ паде́нїе силꙋ и҆́мать . ѻ҆брадо ва́нїе же беꙁако́нникъ па́гꙋба · А҆ще въꙁы́идꙋтъ на́ нб҃о да́ры е҆го , же́ртва же е҆го ѻ҆́блацⷯѣ сѧ ко́снетъ · Є҆гда̀ мни́тсѧ ѹ҆же ѿве́рженъ , тогда̀ поги́бнеⷮ до конца̀ . ви́дѣвшїи же е҆го рекꙋтъ гд̑ѣ е҆сть . ꙗ҆́коже со́нъ ѿ тѣ́ла вн҄ѣ ѻ҆брѧ́щеⷮсѧ , ѿлетѣ же а҆ки мечта́нїе но́щное . ꙗ҆́ко преꙁрѣ и҆ не приложи́тъ , и҆ ктомꙋ̀ не приближитъ е҆го мѣсто е҆го · Сн҃ы иⷯ да погꙋбѧтъ ме́ншины , и҆ рꙋцѣ е҆го пожгꙋтъ бо́лѣꙁнь . и҆ ко́сти е҆го и҆спо́лнѧтсѧ ю҆́ности е҆го , и҆ с ни́мъ на пе́рсти ѹ҆сне́тъ · А҆ще ѹ҆слади́тсѧ въ ѹ҆стⷯѣ е҆го ѕло́ба , съкрыеⷮ ю҆̀ поⷣ ꙗ҆ꙁы́комъ свои̑мъ . не постыди́тсѧ и҆ не ѻ҆ста́витъ е҆ѧ̀ , и҆ събереⷮ ю҆̀ посредѣ горта́ни свое̑го . не въꙁмо́жетъ помощи себѣ , ꙗ҆́дъ а҆спидь въ чре́вѣ е҆го · Бога́тьство бес пра́вды събира́емо и҆ꙁ̾блю́етсѧ , і҆ и҆ꙁ̾ хлѣвины е҆го да и҆ꙁвлече́тъ и҆̀ а҆гг҃лъ · Ꙗ҆́роⷵ же ѕмїевꙋ да със̾сетъ , да ѹ҆бїеⷮ же е҆го ꙗꙁы́къ ѕмии́нъ · да не ѹ҆ꙁритъ ѿ дое́нїа прибыⷮкꙋ , ниже прибыⷮкꙋ ме́да и҆ ма́сла , вътще и҆ всꙋе трꙋди́сѧ бога́тьство ѿ негоже не въкꙋсиⷮ · Ꙗ҆́коже клоки несожьва́емы и҆ не пожерты , в̾ поги́бель не́мощныⷯ домы съкрꙋшѝ · жи́тїе же раꙁграби и҆ не поста́ви , нѣсть спⷵнїѧ и҆мѣнїю е҆го · Въжⷣелѣ́нїе е҆го не спс҃етъ е҆го , нѣсть ѻ҆ста́нка бра́шнꙋ е҆го · Сего ради не процвѣтеⷮ е҆мꙋ бл҃гаѧ , и҆ е҆гда же мни́тъ ѹ҆же и҆спо́лнь бы́ти ѻ҆скорблѧ́е̑тсѧ . всѧ́ка же бѣда на́нь прїидеⷮ , а҆ще ка́ко и҆спо́лнитъ чре́во е҆го · напꙋститъ на́нь гнѣ́въ и҆ не ѹ҆цѣлѣеⷮ , и҆ ꙗ҆́рость гнѣ́ва ѹ҆бꙋдитъ и҆̀ на болѣꙁнь . ѿ рꙋки желѣ́ꙁны да ѹ҆стрѣлитъ е҆го лꙋкъ мѣ́дѧнъ , и҆ да про́идеⷮ сквоѕѣ тѣло е҆го стрѣла̀ · Но ни ѕвѣꙁды же въ жи́тїи е҆го , да похо́дѧтъ на́нь стра́си . и҆ всѧ́ка же тма̀ на́нь пребꙋ́ди , и҆ да поѧ́сть и҆̀ ѻ҆́гнь раждеже́ныи · да ѻ҆ѕлобитъ до́мъ е҆го приходень , и҆ да ѿкры́етъ н҃бо беꙁако́нїа его . и҆ ꙁемлѧ̀ да въста́нетъ на́нь , да и҆ꙁ̾влечетъ до́мъ е҆го па́гꙋба до кон̾ца̀ · дн҃ь гнѣ́ва да прїидетъ на́нь , сїѧ ча́сть чл҃ка нечести́ваго ѿ г҃а , и҆ стѧжа́нїе сꙋщаго е҆мꙋ ѿ стра́ха ·
Глⷡ‍҇а , к҃а · Ѿвѣща́ же и҆ѻ҆въ и҆ рече . послꙋшаите послꙋшаите словеⷵ моиⷯ да бꙋдетъ м҄и ѿ васъ ѹтѣше́нїе с҄е · Клѣнете м҄ѧ а҆ꙁ̾ же въꙁ̾гл҃ю , та́же не посмѣете ми сѧ . чт҄о бо е҆гда̀ чл҃чьско м҄и ѻ҆бличе́нїе , и҆ли почто̀ не ꙗ҆рю́сѧ · въꙁрѣвшїи на́ мѧ ди́витесѧ , рꙋ́кꙋ полож̾ше на лани́тѣ · А҆ще же въспомѧнꙋ̀ тщꙋсѧ , ѻ҆бдержатъ бо плоть мою болѣꙁни · Почто̀ нечести́вїи живꙋтъ , ѻ҆бет̾ша́ша же въ бога́тьствѣ . сѣ́мѧ и҆хъ по дш҃и , ча́да же и҆хъ преⷣ ѻ҆чи́ма . домове и҆хъ гоб̾ꙁи сꙋть , страхъ нигдѣже , ра́ны же ѿ г҃а нѣ́сть на ниⷯ , и҆ли говѧ́до и҆хъ не и҆ꙁве́рже . сп҃сена же бы́сть иⷯ и҆мꙋщїѧ въ чре́вѣ и҆ не съблаꙁниⷮсѧ , пребыва́ют̾ же ꙗ҆́ко ѻ҆́вца вѣ́чныѧ · дѣти же и҆хъ преди въꙁыгра́ют̾ , и҆ въꙁе́мше пѣсни́цꙋ и гꙋсли , веселѧⷮсѧ гла́сомъ пѣсни · Сконча же сѧ въ бл҃гихъ жи́тїе и҆х̾ , и҆ въ покои а҆довѣ ѹ҆спо́ша . и҆ гл҃ютъ гв҃и ѿстꙋпи ѿ насъ , пꙋтїи твои̑хъ вѣдѣти не хощеⷨ . чт҄о пости́жно ꙗ҆́ко порабо́таеⷨ емꙋ , и҆ ка́ѧ по́лꙁа ꙗ҆́ко срѧ́щемъ и҆̀ . в рꙋ́кꙋ бо и҆хъ б҄ѣ бл҃гое , и҆ дѣлъ же нечести́выхъ не ꙁри́тъ · никтоже н҄о и҆ нечести́выхъ свѣти́лницы ѹ҆га́снꙋтъ , на́идет̾ же и҆мъ раꙁвраще́нїе , болѣꙁнь же и҆хъ прїиметъ ѿ гнѣ́ва · Бꙋдꙋт же а҆ки пле́вы преⷣ вѣтромъ , и҆ли ꙗ҆́коже пра́хъ е҆гоже вꙁѧ́тъ ви́хоръ , да ѻ҆скꙋдѣ́ютъ сн҃оⷡ‍҇ и҆мѣ́нїе е҆го , да въꙁда́сть проти́вꙋ и҆хъ и҆ раꙁꙋмѣ́ютъ да ѹ҆ꙁрита ѻ҆́чи е҆го свое ѹ҆бїе́нїе , ѿ г҃а же да не сп҃сетсѧ . ꙗ҆ко во́лѧ е҆го с ни́мъ въ домꙋ̀ е҆го , и҆ число̀ мⷵць е҆го раꙁдѣлишасѧ · А҆ще ѹ҆бо не г҃ь ли е҆сть наѹ҆ча́ѧи раꙁꙋмꙋ и҆ хи́трости , тожде мꙋдрыⷯ раꙁсꙋжда́етъ , то́жде да ѹ҆́мретъ ѻ҆держа́нїемъ беꙁꙋмїѧ свое̑го · всѧк же добро прїемлѧи и гобꙁѧ́а , ѹ҆тро́ба же е҆го и҆спо́лнь тꙋ́ка , мо́ꙁгъ же раꙁлива́етсѧ . ѻ҆́н же ѹ҆́мреⷮ го́рестїю дш҃а , не ꙗ҆ды́и ничто́же бл҃га · вкꙋпѣ же на ꙁемли спѧ́тъ , гно́и же и҆хъ покры̀ . тѣмже вѣдѣ васъ , ꙗ҆́ко дерꙁо́стїю належите ми . ꙗ҆́ко речете гдѣ е҆сть до́мъ кнѧ́жь , и҆ гдѣ е҆сть покро́въ сѣнїи нечⷵти́выⷯ . въпроси́те ми́моходѧ́щаѧ пꙋтеⷨ , и҆ ꙁна́менїѧ иⷯ н тꙋжда сътвори́те · Ꙗ҆́ко въ дн҃ь па́гꙋбы полег чи́тсѧ нечести́выи , и҆ въ дн҃и гнѣ́ва е҆го ѿве ден̾ бꙋдетъ · и҆ Кт҄о въꙁвѣсти́тъ преⷣ лицемъ е҆го пꙋть е҆го , и҆ самъ сътворѝ кт҄о въꙁда́сть е мꙋ . и҆ то́и въ гро́бъ ѿнесѐсѧ , и҆ на гробѣхъ по бдѣ . ѹ҆слади́сѧ е҆мꙋ дробно каменїе пото́ка . и҆ въ слѣдъ е҆го всѧ́къ чл҃къ ѿи̑де , и҆ преⷣ ни́мъ бесчис ле́нїи . ка́коже м҄ѧ ѹ҆тѣша́ете въсꙋе , а҆ е҆же мнѣ престати ѿ ваⷵ ничтоже ·
Глⷡ‍҇а , к҃в · Ѿвѣща же е҆лифа́съ , ѳемани́тинъ и҆ реⷱ‍҇ . ѹ҆бо не г҃ь ли е҆сть наѹ҆ча́ ѧи ра́ꙁꙋмꙋ и҆ хи́трости . чи́мъ б҄ бреже́тъ г҃ь а҆ще ты е҆̑си дѣ́лы непоро́ченъ , и҆ли походи ꙗ҆́ко про́стъ пꙋть твои , и҆ли сло́во т҄и творѧ ѻ҆бличи́тъ т҄ѧ и҆ вни́деⷮ ли с тобо́ю на сꙋдъ · Кое ѹ҆бо , не ѕло́б ли твоѧ е҆сть мно́га , беⷥчисле́ни же т҄и сꙋть грѣ си · В ꙁаи̑м̾ б҄о даѧ́ше бра́тїи свое́и въ тщѣ , ѻ҆ де́ждꙋ же наги́хъ ѿꙗ҆́лъ е҆си , и҆ воды̀ жа́ждꙋщаѧ не напои́лъ е҆си , и҆ а́лчющаѧ лиши́лъ е҆си хлѣ́ба Сꙋди́л̾ же е҆си нѣкїихъ лицемъ , вселил̾ же е҆с ѹ҆бо́гихъ на ꙁемлѝ · вдови́ца ѿпꙋстилъ е҆с тща̀ , сироты ѻ҆ѕлоби́лъ е҆си · Тѣм̾же ѹ҆бо ѻ҆быи до́ша т҄ѧ сѣти , и пот̾ща т҄ѧ ра́ть и҆ꙁрѧⷣна Свѣтъ тебѣ тма̀ бы́сть , ѹ҆спо́ша же вода т҄ѧ покры̀ · Не живы́и ли на высо́кихъ преꙁира́ет̾ , въꙁ носи́мыѧ же ѹ҆кори́ꙁною смѣри · И҆ ре́клъ е҆си чт҄о ра ꙁꙋмѣ крѣ́пкїи , и҆ли на ѻ҆́блацѣ сꙋдитъ · ѻ҆́блакъ и҆ ѿкрове́нїе е҆го неви́димо бꙋдетъ , и҆ крꙋгъ нб҃ си ѻ҆бы́идеⷮ · е҆да̀ стеѕю вѣ́чнꙋю съхрани́ши , ю҆́ж пра́ша мꙋ́жїе непра́ведни , и҆же ꙗ҆́ти бы́ша беꙁ̾ вре́ мене , и҆ рѣка текꙋщи ѿ ѻ҆снова́нїѧ и҆хъ · гл҃ю щи г҃ь чт҄о сътво́ритъ намъ , и҆ли чт҄о нанесе́тъ на́ ны вседржи́теⷧ‍҇ · И҆же и҆спо́лнилъ е҆сть до́мы и҆хъ бл҃гоⷮ , совѣт̾ же нечести́выⷯ дале́че ѿ него · Видѣв ше же пра́веⷣницы въсмѣѧ́шесѧ , непоро́ченъ ж глꙋмлѧ́шесѧ . то́кмо поги́бе и҆мѣ́нїе и҆хъ , и҆ ѻ҆с та́нки и҆хъ поꙗ҆́сть ѻ҆́гнь · Бꙋди же жесто́къ а҆щ сътерпи́ши , пото́мъ плоⷣ твои бꙋдеⷮ въ блаѕѣ Прїими же и҆ꙁ̾ ѹ҆́стъ е҆го ѻ҆бѣща́нїе , и прїими сло веса̀ е҆го въ срⷣцы свое̑мъ · А҆ще ли же ѻ҆брати́шисѧ и҆ смири́ши себе преⷣ гм҃ъ , и҆ дале́че сътвориши ѿ жи́тїѧ твое̑го непра́вдꙋ · Положи на пе́рсти въ ка́мени , ꙗ҆коже ка́мень пото́ка сап̾фи́рова · Бꙋди же т҄и вседръжи́тель помо́щник̾ ѿ вра́гъ , чи́ста же въꙁда́сть т҄ѧ ꙗ҆́ко сребро̀ раждеже́но · Пото́мъ въꙁвесели́шисѧ преⷣ бм҃ъ , и҆ въꙁрѣвъ на́ нб҃о ти́хо · Помо́льшꙋ же ти сѧ къ немꙋ и҆ ѹ҆слы́шит̾ т҄ѧ , да́сть же т҄и моли́твы твоѧ въꙁда́ти · Ѹ҆стро́иⷮ же т҄и жили́ще пра́вды , на пꙋтеⷯ же твоиⷯ бꙋдетъ свѣтъ · Ꙗ҆́ко смирѝ себе , и҆ рече́ши въꙁвели́чисѧ , и҆ смире́на ѻ҆чи́ма сп҃сетъ · И҆ и҆ꙁба́витъ непови́нна , и҆ сп҃саѧ чи́стыма рꙋка́ма с҄и ·
Глⷡ‍҇а , к҃г · Ѿвѣща же і҆́ѻ҆въ и҆ рече . вѣдѣ ѹ҆бо ꙗ҆́ко и҆ꙁ рꙋки мое̑ѧ ѻ҆бличе́нїе мое е҆сть , и҆ рꙋка е҆го тѧ́жка бы́сть на мое̑мъ въꙁдыха́нїи · Кто же ѹ҆бо вѣ́сть ꙗ҆́ко ѻ҆бращꙋ е҆го , и҆ прїидꙋ на кончи́нꙋ · Рекꙋ же себѣ сꙋдъ , ѹ҆ста же моѧ испо́лню ѻ҆бличенїѧ · Раꙁꙋмѣ́ю же и҆сцѣле́нїѧ ꙗ҆́же м҄и реⷱ‍҇ , ѻ҆щꙋщꙋ же чт҄о ми въꙁвѣсти́тъ · И҆ а́ще мно́гою крѣпостїю на́идеⷮ м҄и , посем̾ же не попрети́тъ м҄и · И҆́стинна же и҆ ѻ҆бличе́нїе ѿ него , и҆ꙁнесеⷮ же до конца сꙋдъ мои · На первое б҄о поидꙋ и҆ кто нѣ́смь , а҆ е҆же напослѣдокъ чи́мъ вѣмъ · шꙋѐ сътво́ршꙋ е҆мꙋ и҆ не раꙁꙋмѣхъ , ѻ҆бложитъ десни́цꙋ и҆ не ѹ҆ꙁрю · Вѣ́сть бо ѹ҆же пꙋть мои , и҆скꙋси же м҄ѧ ꙗ҆́ко ꙁла́то · И҆ꙁы́идꙋ же въ ꙁаповѣдехъ е҆го , пꙋти б҄о е҆го съхрани́хъ , и҆ не ѹ҆клонюсѧ ѿ ꙁа́повѣди е҆го не престꙋплю , в надрѣх̾ же свои̑хъ съхрани́хъ гл҃ы е҆го · А҆ще ли и҆ самъ сꙋдилъ тако кт҄о е҆сть рекїи проти́вꙋ е҆мꙋ , е҆же самъ въсхотѣ и҆ сътворѝ · Сего ради на́нь потща́хъсѧ , ѹ҆ничижи́мъ же ѻ҆ сеⷨ , попекꙋсѧ ѻ҆ немъ · ѻ҆ толи́цѣ е҆го поⷮщꙋсѧ , смотрю и҆ ѹ҆бою́сѧ ѿ него · Гь҃ ѻ҆недꙋжилъ срⷣце мое , вседержи́тель потща̀ м҄ѧ · Не ви́дѧхъ б҄о ꙗ҆́ко на́идетъ м҄и тма̀ , преⷣ лицем̾ же мои̑мъ покры̀ ѻ҆мра́комъ ·
Глⷡ‍҇а , к҃д · Почто же г҃а ѹ҆таи̑шасѧ ча́си , нечести́вїи же предѣ́лы преидо́ша · Ста́до съ па́стыреⷨ раꙁгра́бльше , поⷣе̑ре́мника же сиры ѿведо́ша , и҆ во́лъ вдови́ца ѻ҆брꙋчисѧ · ѿклони́ша же не́мощныѧ ѿ пꙋти пра веⷣнаго , вкꙋ́пѣ же съкры́шасѧ кроⷮцїи ꙁемлѧ̀ · Бы́ша же ꙗ҆́ко и҆ ѻ҆сли на села ꙁемлѧ̀ паче мене , и҆ꙁлѣꙁше свое̑го чина . въꙁмо́же хлѣ́бъ иⷯ во ю҆́ноша · ни́вꙋ преже вре́мене свою сꙋщꙋ пожа́ша , не́мощнїи же винограⷣ нечести́выхъ беꙁ̾ мꙁды и҆ беꙁ̾ бра́шна въꙁдѣла́ша · На́ги мно́ги ѹ҆спи́ша беⷥ риⷥ , ѻ҆де́жⷣꙋ же дш҃ныхъ ѻ҆тъѧ́ша · Ка́плѧми го́рсками мочатъ , ꙁане же не и҆мѣахꙋ покро́ва в ка́мень сѧ ѻ҆блеко́ша · Въсхити́ша сиротꙋ ѿ сесца , спаⷣшаго же смири́ша , нагїѧ же ѹ҆спи́ша беꙁ̾ пра́вды , а҆лчющихъ же хлѣ́бъ ѻ҆тъѧ́ша · Въ тѣснинахъ беꙁ пра́вды преседѣша , пꙋть же пра́веденъ не вѣдѣша . и҆же и҆ꙁ гра́да и҆ꙁ домо́въ своиⷯ и҆ꙁгони́ми быва́хꙋ , дш҃а же младенецъ въꙁдыха́ше вельми · Сам̾ же почто̀ сихъ посѣще́нїѧ не сътвори . на ꙁемлѝ сꙋщим̾ и҆мъ и҆ не раꙁꙋмѣша , пꙋти же пра́веⷣнаго не вѣдѣша , ни по гости́нницамъ е҆го ходи́ша · Раꙁꙋмѣв̾ же иⷯ дѣ́ла , преда́сть и҆хъ въ тмꙋ̀ , и҆ въ но́щи бꙋдетъ ꙗ҆́ко та́ть · ѻ҆́ко прелюбодѣ́ица съхрани тмꙋ̀ , гл҃ѧ , не ѹ҆ꙁритъ м҄ѧ ѻ҆́ко , и҆ покрове́нїе лица̀ положѝ · Прокопа́ша въ тмѣ хлѣ́вины , въ дн҃ехъ наꙁнамена́ша себѣ , и҆ не поꙁна́ша свѣта · Ꙗ҆́ко въкꙋпѣ ꙁаѹ҆́тра иⷨ стѣ́нь смр҃ти , ꙗ҆́ко поꙁна́етъ м҄ѧ с҄е бы́ти сѣ́нь смр҃ти , ле́гко е҆сть наⷣ лице воды̀ · Проклѧ́та бꙋди ча́сть иⷯ по ꙁемлѝ , да ꙗ҆ви́тъ же сѧ саⷣ и҆хъ на ꙁемлѝ сꙋха ча́сть · И҆же бо си́рыⷯ раꙁграби́ша , пото́мъ въспомѧнꙋсѧ е҆мꙋ грѣх̾ , ꙗ҆́коже м̾гла ѿ росы̀ и҆ще́ꙁе · Въꙁда́но же бꙋди е҆мꙋ е҆же съдѣѧ̀ . съкрꙋше́н̾ же бꙋ́ди всѧ́къ неправди́въ ꙗ҆ко дре́во неи̑сцѣле́но неплоⷣви б҄о , не добро сътвори и҆ же́ны не поми́ловалъ · Ꙗ҆́ростїю же раꙁврати не́мощныѧ , сего ра́ди ѹ҆бо не и҆́мать вѣры ꙗ҆́ти на свое жи́тїе · Болѣ́в же да не даетсѧ и҆сцѣли́ти , н҄о въпадеⷮ въ недꙋ́гъ · Мно́ги б҄о ѻ҆ꙁлоби́ла высота е҆го , ѹ҆вѧде же ꙗ҆́ко ѕе́лїе въ теплотѣ , и҆ли ꙗ҆́коже кла́съ ѿ стебла самъ ѿпа́дъ ·
Глⷡ‍҇а , к҃е · Аще ли никтоже е҆сть рекїи лжꙋща м҄ѧ , и҆ положитъ нивъчтоже гл҃ы моѧ̀ · Ѿвѣща же вал̾даⷣ савхетинъ и҆ рече · Чт҄о бо пе́рвое сло́во и҆ли стра́хъ ѿ него , творѧ́и всѧческаѧ на вы́шнихъ , да не мни́тъ никтоже ꙗ҆́ко е҆сть превлече́нїе и҆скꙋсникомъ на кого ꙗ҆́же не на́иде пресѣдѣ́нїе е҆го . ка́ко бꙋдетъ ѻ҆правда́нъ чл҃къ преⷣ бм҃ъ , и҆ли кт҄о ѻ҆чиститъ себе роже́ныи ѿ жены̀ · А҆ще лꙋнѣ повелѣва́етъ и҆ не сїѧ́етъ , ѕвѣꙁды же нечи́сты сꙋть преⷣ ни́мъ · Коли́ко же па́че чл҃къ гно́и , и҆ сн҃ъ члчⷵкъ че́рвь ·
Глⷡ‍҇а , к҃ѕ · Ѿвѣща же і҆́ѻ҆въ и҆ рече · Кого лю́биши , и҆ли комꙋ хо́щеши помага́ти · Тѣм̾же ѹ҆бо не е҆мꙋже ли многа крѣпость , не е҆мꙋже ли мы́шца крѣ́пка есть · С киⷨ совѣща́ешисѧ , не е҆мꙋже ли мно́га премⷣꙋрость · И҆ли кого въслѣ́дъ по́идеши не е҆мꙋже ли мно́га си́ла · Комꙋ въꙁвѣсти́лъ е҆си гл҃ы , дыха́нїе же чїе е҆сть и҆сходѧ́щее и҆с тебе · Є҆да̀ щюдове въско́ръ мѧтсѧ поⷣ дво́ю съсѣ́дъ е҆го · На́гъ а҆дъ преⷣ нимъ , и҆ нѣ́сть ѻ҆дежда па́гꙋбѣ е҆го · Простира́ѧ сѣвера ни на чеⷨже , и҆ повѣшаѧ ꙁе́млю ни на коⷨже · Свѧꙁа́ѧ во́дꙋ на ѻ҆́блацѣхъ свои̑хъ , и҆ не претръжесѧ ѻ҆́блакъ поⷣ ни́мъ · держа лице прⷵтла , и҆ простира́ѧ на не́мъ ѻ҆́блакъ свои · Повеле́нїе ѻ҆крꙋжи на лицы̀ водѣ , до кончи́ны свѣтъ съ тмо́ю · Сто́лпи нбⷵнїи прострѣшасѧ и҆ диви́шасѧ ѿ ꙁапреще́нїа е҆го · Крѣ́постїю ѹ҆стро́и мо́ре , и҆ хи́тростію же постла̀ дно · Ве́рѣѧ же нбⷵныа ѹ҆боѧ́шасѧ е҆го , повелѣ́нїеⷨ же ѹ҆мори ѕмїа проти́вника . и҆ с҄е сїа ча́сть пꙋти е҆го . и҆ ѻ҆ ка́пли словеси ѹ҆слы́шимъ в не́мъ , си́лꙋ же гро́ма е҆го кт҄о вⷵѣ и҆ кт҄о ꙗ҆́вѣ да сътво́риⷮ ·
Глⷡ‍҇а , к҃ꙁ · Еще же приложи і҆́ѻвъ и҆ реⷱ‍҇ пе́рвымъ сло́вомъ . жи́въ г҃ь , и҆же м҄и си́це сꙋди · и҆ вс҄едръжи́тель , и҆же ѻ҆горъчи́лъ м҄и дш҃ю · Є҆ще ли ѹ҆бо дыха́нїю мое̑мꙋ сꙋщꙋ , и҆ дх҃ъ бж҃їи сꙋщїи в но́ꙁдрехъ моиⷯ . не воꙁ̾гл҃ите ѹ҆стнѣ мои беꙁако́нїа , ни дш҃а моа поѹ҆чи́тсѧ непра́вдѣ · Не бꙋди мнѣ правди́вы нарещи васъ до́ндеже ѹ҆мрꙋ · Не и҆ꙁмѣню бо неꙁло́бїѧ мое̑го , пра́вдѣ же внима́ѧ не предаⷨсѧ · Не съвѣдѣ б҄о себе ѕл҄а съдѣлавъ никакоⷤ‍ⷷ . н҄о а҆ще бы́ша были враѕи м҄и , ꙗ҆́коже раꙁвраще́нїе нечестивыхъ . и҆ въста́ющи на́ мѧ , ꙗ҆́коже пагꙋба беꙁако́нныхъ · Така́ѧ ѹ҆бо е҆сть наде́жда нечести́вомꙋ , ꙗ҆́ко пребыва́етъ надѣѧ́сѧ къ гв҃и ѹ҆бо сп҃сеⷮ ли сѧ . и҆ли мо́льбꙋ е҆го ѹ҆слы́шитъ б҃ъ , л҄и нашеⷣшеи е҆мꙋ бѣдѣ , е҆да и҆́мать кое дерꙁнове́нїе преⷣ ни́мъ , и҆ли ꙗ҆́ко приꙁва́вшꙋ е҆мꙋ , ѹ҆слы́шиⷮ е҆го · Но въꙁвѣщꙋ вамъ чт҄о е҆сть в рꙋ́кꙋ гн҃ю , е҆же е҆сть ѹ҆ вседержи́телѧ не солжꙋ̀ . се же ѹ҆бо вс҄и вѣсте ꙗ҆́ко т̾щее т̾щїи̑мъ досто́итъ . сїа ча́сть чл҃ка нечести́ваго ѿ г҃а , стѧжа́нїе же си́лно прїидетъ ѿ вседръжи́телѧ на́ нѧ . а҆ще же мно́ѕи бꙋдꙋтъ сн҃ове е҆го , на ꙁаколе́нїе бꙋдⷮꙋ , а҆ще же въꙁмꙋжа́ютъ приложатсѧ . живїи же е҆го смр҃тїю ѹ҆мрꙋтъ , и҆ вдови́ца и҆хъ никтоже поми́лꙋетъ · А҆ще съберетъ ꙗ҆́коже ꙁе́млю сребро̀ . и҆ ра́вно бернїю ѹ҆готовитъ ꙁла́то · Се вс҄е правдивїи ѻ҆бъдержа́тъ , и҆мѣ́нїе е҆го и҆стовїи по́имꙋтъ . събы́сть же сѧ до́мъ е҆го ꙗ҆́ко мо́лїе , и҆ ꙗ҆́коже паѹ҆чи́на ꙗ҆́же снабдѣ · Бога́тыи ѹ҆спнетъ , и҆ не приложитъ , ѻ҆́чи свои ѿверꙁе и҆ нѣсть срѣто́ша е҆го · Ꙗ҆́коже вода болѣꙁни , но́щїю и҆меⷮ и҆̀ примра́къ . прїиметъ и҆̀ ва́ръ , и҆ ѿи̑детъ , и҆ въꙁвѣетъ е҆го ѿ мѣста е҆го , и҆ повержетъ и҆̀ и҆ не пощадиⷮсѧ , и҆ꙁ рꙋ́кꙋ е҆го бѣжа́нїемъ ѹ҆бѣжиⷨ въспле́щетъ на́нь рꙋка́ма свои̑ма , и҆ повлече́тъ и҆̀ ѿ мѣ́ста е҆го ·
Глⷡ‍҇а , к҃и · Есть б҄о сребрꙋ мѣсто ѿнюдⷤ‍ⷷꙋ быва́етъ , и҆ мѣсто жеꙁла т҄ꙋ ѹ҆дꙋже ѻ҆чища́етсѧ . желѣꙁо бо ѿ ꙁемлѧ̀ ражда́етсѧ , мѣдь же ра́вно ка́менїю сѣчетсѧ · Чи́нъ положи тмѣ , и҆ всѧ́кꙋ кончи́нꙋ самъ и҆спытꙋетъ · Камы́къ тмы̀ , и҆ сѣнь см҃рти , пресече́нїемъ пото́ка ѿ пра́ха . ꙁабыва́ющїи же пꙋть пра́выи иꙁнемого́ша · ѿ чл҃къ ѻ҆рема ꙁемлѧ̀ ѿ неѧ и҆ꙁы́идеⷮ хлѣ́бъ , под нею сеи ѻ҆брати́сѧ ꙗ҆́ко ѻ҆́гнь · Мѣсто сапфи́ра ка́менїе е҆ѧ̀ , и҆ пе́рсть ꙁла́то е҆ѧ . стеꙁѧ̀ не поꙁна́ѧ пти́ца , и҆ не преꙁрѣ ю҆̀ ѻ҆́ко неꙗ҆́сыще . и҆ не пра́ша е҆ѧ̀ сн҃ове велича́выхъ , и҆ не преиде по не́и ле́въ · На несѣко́мѣ простре рꙋ́кꙋ свою , раꙁврати же и҆с коре́нїѧ го́ры . во́лны во́дъ въстрѧсе , глꙋби́ны же рѣкъ ѿкры̀ , ѿвра́ти же рѣкъ раꙁверꙁе · Всѧ́кое же чⷵтное видѣ м҄и ѻ҆́ко покаꙁа же си́лꙋ свою на свѣтъ · Премꙋдрость же ѿкꙋ́дꙋ ѻ҆брѣте́сѧ , кое же мѣсто еⷵ хи́трости · Не вѣсть чл҃къ пꙋти еѧ̀ , ни ѻ҆брѧ́щет̾ же сѧ въ чл҃цѣхъ . беꙁⷣна рече нѣсть мнѣ , и҆ мо́ре рече нѣсть съ мно́ю . не да́сть ѻ҆бъѧ́ти ѻ҆ не́и , и҆ не преста́нетъ сребро̀ и҆ꙁмѣне́нїе е҆ѧ̀ · И҆ неспое́на бꙋдетъ съ ꙁла́томъ сифи́рскомъ , ѻ҆нꙋхи́тоⷨ чⷵтномъ , и҆ сапфи́ромъ · Не ра́вно бꙋдетъ е҆ѧ̀ ꙁла́то и҆ сткло , і҆ и҆ꙁмѣне́нїе е҆ѧ̀ съсꙋ́ди ꙁла́ти превысо́кїѧ , и҆ дѣ́лателе не помѧнꙋтсѧ · И҆ въвлеци премꙋ́дрость паче внꙋтренѧа , не равно е҆ѧ̀ бꙋдетъ топа́ꙁїѻнъ е҆ѳиѻ́пїѧ , съ ꙁла́томъ чⷵтномъ не смѣси́тсѧ · Премꙋдрость же ѿкꙋдꙋ ѻ҆брѣтесѧ , кое же мѣсто е҆сть смышле́нїѧ · Ѹ҆таисѧ всего чл҃ка , и҆ ѿ пти́ць нбⷵныхъ съкры́сѧ . па́гꙋба и҆ смр҃ть реко́ста , слы́шахове же иⷯ сла́вꙋ . б҃ъ бл҃гъ съста́ви е҆ѧ пꙋть , сам̾ же вѣсть мѣсто е҆ѧ̀ . самъ бо поⷣнбⷵнꙋю всю проꙁира́етъ , вѣдыи по ꙁемлѝ вс҄е е҆же сътвори · Вѣтръ ѹ҆ставле́нїе , и҆ водѣ мѣрꙋ . е҆гда̀ сътвори́лъ та́ко вѣдѧ́и , и҆ съчте пꙋть въ ѿтресе́нїи гла́са . тогда̀ ви́дѣ ю҆̀ и҆сповѣда ю҆̀ , ѹ҆готова і҆ и҆ꙁъслѣди и҆ рече чл҃кꙋ . и҆ се бг҃очⷵтїа е҆сть премꙋдрость , а҆ е҆же ѹдали́тисѧ ѿ ѕл҄а е҆сть хи́трость ·
Глⷡ‍҇а , к҃ѳ · Еще же приложи і҆́ѻвъ и҆ рече , пе́рвымъ сло́вомъ , кт҄о мѧ г҃и положитъ на мⷵць , пре́жде дн҃їи и҆хже м҄ѧ г҃ь хранѧ́ше · Є҆гда свѣтѧшесѧ свѣщникъ е҆го наⷣ главою мое̑ю , е҆гда̀ свѣтомъ е҆го хожда́хъ въ тмѣ · Є҆гда̀ бѣ́хъ тѧ́жекъ на пꙋте́хъ , е҆гда̀ г҃ь посѣще́нїе творѧ́ше до́мꙋ мое̑мꙋ · Є҆гда бѣхъ бога́тъ ѕѣ́ло , ѻ҆́крⷵтъ же мене рабѝ . е҆гда̀ ѻ҆блива́хꙋсѧ пꙋтїе моѝ ма́сломъ , го́ры же мои ѻ҆блива́хꙋсѧ мле́комъ · Є҆гда̀ и҆схожа́хъ и҆ꙁ̾ ѹ҆́тра въ́ граⷣ , на стогнахъ же стоѧ́ше ми прⷵтлъ . ви́дѣвше ю҆́ноша съкры́шасѧ , ста́рцы же въста́ша · Мꙋжїе преста́ша гл҃юще , пе́рсты въꙁло́ж̾ше на ѹ҆ста · и҆же слы́шаша бл҃жиша м҄ѧ , и҆ ꙗ҆ꙁы́ки и҆хъ прилпе горта́ни и҆хъ · Ꙗ҆́ко и҆́хже ѹ҆́хо слы́ша и҆ ѹ҆бл҃жиша м҄ѧ , ꙗ҆́коже ви́дѣвъ м҄ѧ ѹ҆клони́сѧ · Сп҃сохъ бо ѹ҆бо́гаго ѿ рꙋки си́лнаго , и҆ сиротѣ е҆мꙋже не бѣ помо́щника помогоⷯ · Блⷵвенїе погиба́ющаго на мѧ прїидет̾ , ѹ҆ста же вдови́ча блⷵвиша м҄ѧ · Въ пра́вдꙋ же ѻ҆блича́хъ , ѻ҆дѣѧ́х̾ же сѧ въ сꙋдъ ꙗ҆́ко въ ри́ꙁꙋ сꙋгꙋбꙋ . ѻ҆́ко бѣхъ слѣпымъ нога́ же хро́мымъ , а҆ꙁъ быⷯ ѿц҃ъ не́мощ̾ныⷨ , прю же ю҆же не вѣдѧхъ , і҆ и҆ꙁ̾слѣдиⷯ · Сътро́х̾ же челюсти непра́веⷣныхъ , ѿ среды же ꙁꙋбъ и҆хъ раꙁграбленїѧ и҆ꙁѧ́хъ · Рѣ́х же а҆ще въ́ꙁрастъ мои състарѣетсѧ , ꙗ҆́коже стебло фини́ково мно́гїѧ лѣта поживꙋ · ко́рень раꙁверꙁесѧ на водѣ , и҆ роса̀ да всели́тсѧ на жа́твѣ мое́и . сла́ва моа тща̀ съ мно́ю , и҆ лꙋ́къ мои в рꙋце е҆го по́идеⷮ · Мене слы́шавше внѧ́ша , ѹ҆молко́ша же ѻ҆ мое̑мъ совѣтѣ · къ мое̑мꙋ гл҃ꙋ ѹ҆́хо приложи́ша , ѻ҆брадовахꙋ же е҆гда к ни́мъ гл҃ахъ · Ꙗ҆́коже ꙁемлѧ̀ жа́ждꙋщїи ча́ющи до́ждѧ , та́коже и҆ сїи моѧ̀ гл҃анїѧ . а҆ще въсмѣюсѧ к ни́мъ не и҆́мꙋть вѣры ꙗ҆́ти , свѣтъ лица̀ мое̑го не ѿпада́ше · И҆ꙁбраⷯ пꙋть и҆хъ средѣ кн҃ѕь , и҆ вселѧ́хсѧ ꙗ҆́ко цр҃ь въ храбрѣхъ , а҆ки страстенъ ѹ҆мо́мъ ѹ҆тѣшаⷯ ·
Глⷡ‍҇а , л҃ · И н҃ѣ же порꙋга́ша ми сѧ мен̾шины , нн҃ѣ ѹ҆ча́тъ м҄ѧ ѿ ча́сти , и҆х̾же похꙋлѧⷯ ѿц҃а , и҆́х̾же не сътвори́хъ досто́ины приѻ҆бщи́тисѧ мои̑хъ чре́дъ · Крѣпость бо рꙋ́къ иⷯ вскꙋю мнѣ , на нихъ поги́бе сконча́нїе · Скꙋ́достїю и гла́домъ водѧ́исѧ , бѣжа́щїи беꙁво́денъ сы́и вчера · Тꙋга̀ и҆ тщета̀ ѻ҆бходѧ́ще , и҆ бы́лїе ѻ҆́стро ѻ҆глажа́юще , и҆́мже ѹ҆тро́бное бра́шно бы́лїе . нечестнїи же похꙋленїи требꙋ́юще вынꙋ бл҃га . и҆же ко́ренїе и҆ дре́ва жва́хꙋ ѿ гла́да вели́каго . въста́ша на́ мѧ та́тїе , и҆хже до́мове бѣша пеще́ры ка́мены , ѿ среды доброгла́сныхъ въꙁопїютъ . и҆же поⷣ хвра́стїемъ дивїимъ живѧ́хꙋ · Беꙁꙋмныхъ сн҃ове и҆ нече́стно и҆мѧ , и҆ сла́ва ѹгаше́на ѿ ꙁемлѧ̀ . нн҃ѣ же гꙋсли е҆смь аⷥ и҆мъ , и҆ мене въ пїе́нїе и҆мꙋтъ · ѻ҆мраꙁи́ша м҄ѧ ѿстꙋпльше дале́че , ѿ лица же мое̑го не пощадѣша плюнове́нїѧ . ѿвѣꙁнꙋв̾ б҄о тꙋлъ свои ѻ҆скръби м҄ѧ , и҆ ѹ҆ꙁⷣꙋ лицꙋ мое̑мꙋ и҆спꙋсти · На деснаго ѿраслю въста́ша , но́ѕѣ же е҆го простреⷮ · и҆ пꙋть сътвори на́ мѧ стеꙁѧ па́гꙋбы и҆хъ , сътро́ша стеꙁѧ̀ моѧ · Съвлеко́ша же м҄и ѻ҆де́ждꙋ , стрѣла́ми свои̑ми ѹ҆стрѣли м҄ѧ · Сътвори м҄и ꙗ҆коже въсхотѣ . въ болѣꙁнехъ смѣри́хсѧ , ѻ҆браща́ют̾ же ми сѧ печа́ли · ѿи̑де ми наде́жда ꙗ҆́коже вѣтръ , и҆ ꙗ҆́ко ѻ҆́блакъ спⷵнїе мое · Нн҃ѣ на мѧ раꙁлїетсѧ дш҃а моѧ , и҆ ѻ҆дръжа́т̾ м҄ѧ дн҃їе печа́лїи · Но́щїю же ко́сти моѧ раꙁгорѣшасѧ , жилы же моѧ ѻ҆слабѣша · Мно́гою крѣ́постїю ꙗ҆́т̾ ми сѧ ꙁа ри́ꙁꙋ , ꙗ҆́коже ѻ҆жере́лїе ри́ꙁы мое̑ѧ ѻ҆бъѧ м҄ѧ · И҆маⷮ же м҄ѧ ра́вно бернїю въ ꙁемлѝ и҆ попелѣ часть мою · Въꙁопихъ к тебѣ и҆ не ѹ҆слы́ша мене , ста́ша же смотрѣша мене · Наидо́ша же на́ мѧ беꙁ̾ млⷵти рꙋко́ю крѣ́пкою ѹ҆ꙗ̑ꙁви́лъ м҄ѧ е҆си · Въчини́лъ же м҄ѧ е҆си въ печа́лехъ , и҆ ѿверже м҄ѧ ѿ сп҃сенїѧ · Вѣдѣ б҄о ꙗ҆́ко смр҃ть м҄ѧ и҆стретъ , домъ б҄о всѧ́комꙋ смр҃тнꙋ ꙁемлѧ̀ · А҆ще бы лѣпо самъ бы себе ѹ҆би́лъ , и҆ли моли́лсѧ быхъ и҆номꙋ дабы ми то сътвори́лъ · А҆ꙁ̾ же ѻ҆ всѧ́комъ не́мощнⷨѣ въспла́кахсѧ , въꙁд̾хнꙋв же ви́дѣв̾ мꙋ́жа въ бѣдахъ , а҆ꙁъ ѹ҆держюсѧ ѻ҆ блаꙁѣ , и҆ с҄е стрѣто́ша м҄ѧ паⷱ‍҇ дн҃їе ѕло́бнїи · Срⷣце въсмръдѣ и҆ не ѹ҆молчитъ , вари́ша м҄ѧ дн҃їе нищеты · Стенѧ ходи́хъ беⷥ млъча́нїѧ , стоѧ́хъ же въ събо́рѣ въпїѧ · Бра́тъ быхъ сири́нъскъ , дрꙋгъ же птиⷰ‍҇ · Ко́жа же моѧ̀ помрачи́сѧ вели́ко , ко́сти же моѧ съгорѣша ѿ теплоты · Събы́сть же ми сѧ на стра́сть гꙋсли , пѣснь же моѧ на пла́чь мнѣ ·
Глⷡ‍҇а , л҃а · Ꙁавѣтъ положихъ ѻ҆чи́ма мои̑ма , и҆ не помы́шлю на дв҃цю · И҆ е҆ще же раꙁдѣли б҃ъ съвы́ше , и прича́стїе пости́жно ѿ вы́шнихъ · Лю́та па́гꙋба неправди́вомꙋ , и҆ ѻ҆сꙋже́нїе творѧ́щимъ беꙁако́нїѧ · Не самъ ли ѹ҆ꙁритъ пꙋть мои , и҆ всѧ̀ стопы̀ моѧ̀ и҆счете́тъ · А҆ще ли ходихъ съ смѣшники , а҆ще ли потщасѧ нога моѧ на ле́сть · Ста́хъ б҄о на мѣ́рилѣ пра́веⷣнѣ , ви́дѣ же г҃ь неѕло́бїе мое · А҆ще ѹ҆клони́тсѧ нога моа ѿ пꙋтѝ , а҆ще и҆ въ слⷣѣ ѻ҆́ка мое̑го и҆де срⷣце мое · Аще ли рꙋка моѧ прикоснꙋсѧ мꙁⷣы , да всѣ́ю ѹ҆бо а҆ и́нїи поꙗ̑дѧ́тъ , бес ко́рене же быⷯ на ꙁемлѝ · А҆ще ли же въ слѣдъ жены̀ мꙋжа́ты и҆де мое срⷣце , а҆ще ли же присѣдѧ быⷯ при две́рехъ е҆ѧ̀ · Го́дѣ ѹ҆бо бꙋ́ди и҆ жена̀ моѧ и҆номꙋ мꙋ́жꙋ , младе́нцы же мои смире́ни да бꙋ́дꙋтъ · Ꙗ҆́рость б҄о гнѣ́ва не ѹ҆держа́нна , е҆же ѻ҆сквръни́ти мꙋжа́тницꙋ , ѻ҆́гнь б҄о е҆сть горѧ ѻ҆ всѧ стра́ны и҆дѣже на́идетъ и҆с ко́ренїа погꙋбитъ · А҆ще ли же и҆ похꙋлихъ прю̀ раба̀ мое̑го и҆ рабы̀ , прѧщемсѧ предо мно́ю · Чт҄о бо сътворю̀ а҆ще пыта́нїе м҄и сътво́ритъ г҃ь , а҆ще ли же и҆ посѣще́нїе кїи ѿвѣтъ сътворю̀ · Тѣмже ѹ҆бо не ꙗ҆́коже л҄и аⷥ бѣхъ въ чре́вѣ и҆ ѻ҆ни бы́ша , бѣхоⷨ же въ семъ чре́вѣ . немощнїи же а҆ще чт҄о и҆мъ б҄ѣ тре́бѣ не погрѣши́ша , вдови́ча же ѻ҆́ка не пре́ꙁрѣх̾ · А҆ще ли же и҆ хлѣ́бъ свои ꙗ҆до́хъ е҆ді́нъ , а҆ си́ромꙋ не пода́хъ ли ѿ него · Ꙗ҆́ко ѿ ю҆́ности мое̑ѧ кормѣхъ ꙗ҆́ко ѿц҃ъ , і҆ и҆ꙁ чрева мт҃ре моеѧ наста́вихъ · А҆ще ли же поꙁрѧхъ нага ги́блюща и не ѻ҆клеко́хъ , немощнѣи же а҆ще не блⷵвиша м҄ѧ , ѿ стрига же а҆гнець мои̑хъ съгрѣшасѧ пле́щи и҆хъ · А҆ще въꙁдви́гъ на сиротꙋ рꙋ́кꙋ , надѣюсѧ ꙗ҆́ко мно́га по́мощь ѻ҆ мнѣ еⷵ · да ѿстꙋпитъ ѹ҆бо ра́мо мое ѿ вы́ѧ , мы́шца же моѧ ѿ ла́кти да съкрꙋшиⷮсѧ · Стра́хъ б҄о гн҃ь ѻ҆бъѧ м҄ѧ , и҆ ѿ мꙋ́дрости е҆го не сътерплю̀ · А҆ще ѹ҆чини́хъ ꙁла́то въ крѣпость себѣ , а҆ще ли на ка́менїѧ мно́гоцѣннаѧ надѣѧхсѧ · А҆ще же и҆ въꙁвеселиⷯсѧ · мно́гꙋ м҄и бога́тьствꙋ сꙋщꙋ , а҆ще и҆ на бесчисленѣ положихъ рꙋ́кꙋ мою · И҆ли не ви́димъ слн҃ца въсїѧвша и҆ ꙁаходѧща , лꙋны же ѹ҆малѧющисѧ не на нихъ б҄о е҆сть , а҆ще прельсти́сѧ таи срⷣце мое · А҆ще же и҆ рꙋкꙋ мою поло́жъ на ѹ҆стѣхъ моиⷯ и҆ лобꙁаⷯ , и҆ сїе м҄и ѹ҆бо беꙁаконїе да вмѣниⷮсѧ · ꙗ҆́ко сълга́хъ преⷣ бм҃ъ вы́шнимъ · А҆ще ли же ѻ҆брадоваⷯсѧ ѻ҆ паде́нїи вра́гъ мои̑хъ , и҆ рече срⷣце мое бла́ѕѣ · да ѹ҆слы́шитъ ѹ҆бо ѹ҆́хо мое клѧтвꙋ мою , шепта́нїемъ ѹ҆бо бꙋ́дꙋ ѿ людїи мои̑хъ ꙁаꙁо́ренъ · А҆ще и҆ многажды рѣша рабы́нѧ моа , кт҄о ѹ҆бо бы далъ намъ ѿ плоти е҆го насытитисѧ ѕѣло мнѣ бл҃гꙋ сꙋщꙋ . въ не́же не ѹ҆селѧшесѧ стра́нникъ , две́рь же моѧ всѧкомꙋ пришеⷧ‍҇цꙋ ѿврьста б҄ѣ · А҆ще же ли и҆ съгрѣша́ю во́лею съкры́хъ грѣхъ мои , не посрамихъ бо сѧ мое̑го наро́да мно́жества не и҆сповѣда́тисѧ преⷣ ни́ми · А҆ще же ли и҆ ѻ҆ста́виⷯ ма́ломо́щь , и҆ꙁлѣсти ѿ две́рїи моиⷯ тщемъ нѣдромъ , а҆ще не ѹ҆сꙋмнⷯѣсѧ кт҄о да́сть слы́шащаго на́ мѧ рꙋка же моѧ гн҃ѧ . а҆ще не боѧ́хсѧ . писа́нїе же ли и҆мѣхъ на кого , аще въꙁложи́лъ быхъ вѣнецъ четъ иⷯ . и҆ а҆ще не раꙁдравъ е҆го и҆ ѿда́хъ , ничтоже въꙁе́мъ ѿ сꙋдлъжника · А҆ще на́ мѧ ꙁемлѧ постенѧ , а҆ще и҆ браꙁды еѧ въсплакашасѧ въкꙋпѣ · А҆ще ли и҆ си́лꙋ еѧ ꙗ҆до́хъ самъ беⷥ цѣны , а҆ще ли и҆ дш҃ꙋ господи́на ꙁемлѧ поѧхъ и҆ ѻ҆скорби́хъ . въ пшеницы мѣсто да вꙁы́идетъ м҄и кропи́ви , и҆ въ ꙗ҆чмене мѣсто ѹ҆бо кꙋпинее ·
Глⷡ‍҇а , л҃в · Омолча̀ і҆́ѻвъ словесы , ѹ҆моⷧ‍҇ча́ша же и҆ трїе дрꙋꙁи е҆го · е҆ще прорече і҆́ѻвъ бѣ б҄о пра́веденъ пред нимъ · Раꙁгнѣва же сѧ е҆лиѹ́съ варахи́левъ вꙋꙁитѧнинъ ѿ ѹ҆жичъства а҆ра́мска а҆всидїискїѧ страны · Раꙁгнѣва же сѧ на і҆́ѻва ѕѣло , ꙁанеже и҆ꙁрече себѐ праведна предъ бм҃ъ · И҆ на́ три же дрꙋги раꙁ̾гнѣвасѧ ѕѣло , ꙗ҆́ко не въꙁмогоша ѿвѣща́ти проти́вꙋ преⷣ і҆́ѻвомъ , н҄о нареко́ша е҆го нечести́ва · Є҆лиѹ́съ же претръпѣ дати ѿвѣтъ і҆́ѻвꙋ , ꙗ҆́ко старѣ́иша е҆го сꙋть дн҃ьми дрꙋꙁи е҆го . и҆ ви́дѣ е҆лиѹ́съ , ꙗ҆́ко нѣсть ѿвѣта въ ѹ҆стѣхъ дрꙋговъ е҆го . и҆ ѹ҆ѧри́сѧ гнѣвомъ свои̑мъ · ѿвѣща́ же е҆лиѹ́съ варахилевъ вꙋꙁитѧнинъ и҆ рече · ю҆́нъ ѹ҆бо е҆смь лѣты . вы́ же е҆сте старѣ́иши , тѣмже ѹ҆млъча́хъ , ѹ҆боѧ́хсѧ въꙁвѣстити вамъ хитрость свою · Рѣх же не лѣты е҆сть гл҃ющее , въ мноѕѣхъ б҄о лѣтехъ не вѣдѧⷮ премꙋдрости · Но дх҃ъ е҆сть въ чл҃цѣхъ , дыха́нїе же вседръжи́телѧ е҆сть ѹ҆ча́щїи · Не многолѣтни сꙋть премꙋдрости , ниже ста́рцы вѣдѧ́тъ сꙋдъ . тѣмже рѣхъ послꙋшаите мене , и҆ въꙁвѣщꙋ вамъ е҆же вѣде , внꙋши́те сїа гл҃ы моѧ . рекꙋ б҄о вамъ послꙋшаю̑щимъ , дондеже и҆ не спыта́ете словесъ , и҆ до васъ съраꙁꙋмѣю · и҆ с҄е не бѣ і́ѻва ѻ҆блича́ѧи ѿвѣща́ѧи гл҃ꙋ е҆го ѿ васъ . да не речетѐ ѻ҆брѣто́хомъ премꙋдрость ѿ г҃а , прило́жше чл҃кꙋ повелѣсте гл҃ати тацѣхъ словесъ · Ѹ҆жаснꙋшасѧ и҆ не ѿвѣща́ша ктомꙋ , ѻ҆бетша́ша ѿ нихъ словеса̀ . претръпѣхъ не гл҃ахъ б҄о ꙗ҆́ко ста́ша и не ѿвѣща́ша , ꙗ҆́ко да ѿвѣща́ю и҆ а́ꙁъ ча́сть · ѿвѣща́ же е҆лиѹ́съ гл҃етъ · Па́ки въꙁгл҃ю , и҆сполнь б҄о е҆смь словесъ ѹ҆бива́етъ б҄о м҄ѧ дх҃ъ чрева . чрево же мое ꙗ҆́ко мѣхъ мъставрюща ꙁавѧ́ꙁанъ . и҆л҄и ꙗ҆ко мѣхъ ковачъскїи раꙁши́реныи . въꙁгл҃ю да почїю ѿврьꙁꙋ ѹ҆ста̀ с҄и . н҄о ниⷤ‍ⷷ чл҃ка не ѹ҆срамлѧ́юсѧ , не свѣдѣ б҄о подиви́тисѧ лицꙋ . а҆ще л҄и и҆ мене мо́лїе и҆ꙁъꙗ̑дѧ́тъ , ника́коже ·
Глⷡ‍҇а , л҃г · Но послꙋшаи і҆́ѻве словесъ мои̑хъ , и҆ бесѣдꙋ мою вънꙋшѝ с҄и . се бо ѿврьꙁохъ ѹ҆ста̀ моѧ , и҆ въꙁгл҃а ꙗ҆ꙁы́к̾ мои . чи́сто срⷣце мое словесы̀ , ра́ꙁꙋм же ѹ҆стнꙋ моею чисто раꙁꙋмѣетъ · Но дх҃ъ бж҃їи сътвори́выи мѧ , дыха́нїе же вседръжи́телѧ поѹ҆ча́ѧ м҄ѧ . а҆ще можеши да́и же ми ѿвѣтъ , къ семꙋ потерпѝ и҆ ста́ни противꙋ мнѣ , и҆ а́ꙁъ противꙋ тебе · ѿ бренїѧ растворенъ е҆си ты̀ , ꙗ҆́коже и҆ а́ꙁъ ѿ тогоже растворенїѧ е҆сва̀ , не стра́хъ мои тѧ смѧтетъ , ниже рꙋка̀ моѧ тѧⷤка бꙋдетъ на тѧ , ѻ҆ба́че реклъ е҆си въ ѹ́ши моѝ , и҆ гласъ гл҃ъ твои̑хъ ѹ҆слышаⷯ , ꙁане же гл҃еши чи́стъ е҆смь а҆ꙁъ не съгрѣша́ѧ , непоро́чен же бⷯѣ и҆ не беꙁаконновахъ . ꙁаꙁор же на мѧ ѻ҆брѣте , и҆ мнитъ мѧ ꙗ҆́ко проти́вника себѣ . вложи́ же но́гꙋ мою въ древѣ , и҆ съхрани пꙋтѝ моѧ всѧ̀ . ка́ко б҄о гл҃еши ꙗ҆ко пра́въ е҆смь , и҆ не послꙋша мене вѣченъ б҄о е҆сть и҆же надъ ꙁемными . гл҃еши же чесо ради правды моеѧ не ѹ҆слы́ша слово · е҆ді́ною б҄о въꙁгл҃етъ г҃ь , и҆ вторѣм̾ же въ снѣ . и҆л҄и въ поѹ҆че́нїи но́щнѣм̾ , и҆л҄и ꙗ҆ко е҆гда напада́етъ стра́хъ лю́тъ на чл҃ки , на дрѣма́нїе на ложи тогда ѿкры́етъ ѹ҆ма чл҃ческаго , видѣньми стра́ха тацѣми ѹ҆страшивъ · Въꙁврати чл҃ка ѿ непра́вды , тѣло же е҆го ѿ напада́нїѧ и҆ꙁба́ви . пощадѣ же дш҃ꙋ е҆го ѿ смр҃ти и҆ не пасти е҆мꙋ на ра́ти . паки же ѻ҆бличѝ болѣꙁнїю на ло́жи , и҆ мно́жество ко́сти е҆го ѻ҆сла́бивъ , всѧ́ко же бра́шно и҆ пшени́ца не воꙁмо́же приꙗ҆́ти , а҆ дш҃а е҆го ꙗ҆́ди хо́щетъ . дондеже съгнїе́тъ плоть е҆го , и҆ пока́жетъ кости е҆го т̾ща̀ . приближитъ же сѧ на смр҃ть дш҃а е҆го , и҆ живо́тъ е҆го въ а́дъ . а҆ще бꙋдетъ ты́сꙋщь а҆́гг҃ли смр҃тоносцы , е҆ді́нъ ѿ нихъ не ѹ҆бꙋдетъ е҆го . а҆ще л҄и раꙁꙋмѣ́етъ срⷣцемъ ѻ҆брати́тисѧ къ б҃ꙋ , повѣсть же чл҃кꙋ свои ꙁаꙁоⷬ‍҇ , беꙁако́нїѧ же е҆го пока́жетъ . и҆ ꙁастꙋпитъ и҆̀ не впа́сти е҆мꙋ въ смр҃ть ѻ҆бновитъ же тѣло е҆го , ꙗ҆́коже помаꙁа́нїе на стѣнѣ . ко́сти же е҆го и҆сполнитъ мо́ꙁга , ѹ҆мѧгчи́т же е҆го плоть ꙗ҆коже младенца , и҆ ѹ҆строи̑т же и҆̀ въꙁмꙋжа́вша въ чл҃цѣх̾ помо́ль же сѧ къ г҃ꙋ , и҆ прїѧ́тъ и҆мъ бꙋдетъ . внидет же лицемъ чи́стыⷨ съ ѻ҆бѣщанїемъ . въꙁда́сть же чл҃комъ правдꙋ , не сътворитъ ѹ҆бо влⷣка ничто́же нелѣпо на ме́ншины . и҆мѣѧи наⷣ всѣми ѻ҆дръжа́нїе , не воꙁмѧтетъ пра́веднаго . и҆ всѣхъ творец̾ , не преѻ҆би́диⷮ свое̑го сътворе́нїѧ · Посем же тогда ꙁаꙁритъ чл҃къ саⷨ себе гл҃ѧ ꙗ҆же сконча̀ , и҆ недосто́ино мꙋчи м҄ѧ ꙗ҆́коже съгрѣшиⷯ Сп҃си дш҃ꙋ мою не вни́ти въ и҆стлѣнїе , и҆ житїе мое свѣтъ ѹ́ꙁритъ , и҆ с҄е все творитъ крѣпкїи , пꙋтїе три съ мꙋжемъ . н҄о и҆ꙁбави дш҃ꙋ мою ѿ смр҃ти , да животъ мои въ свѣтѣ хва́литъ и҆̀ . внима́и си і҆́ѻве и҆ послꙋшаи мене и҆ премлъчи , и҆ а́ꙁъ въꙁ̾гл҃ю . и҆ а́ще сꙋть словеса̀ с҄и ѿвѣща́и ми и҆ гл҃и , хощꙋ б҄о ѻ҆правдити тѧ . а҆ще л҄и н҄и , но послꙋшаи мене и҆ молчѝ , и҆ наѹ҆чю́ тѧ премꙋдрости ·
Глⷡ‍҇а , л҃д · Ѿвѣща же е҆лиѹ́съ и҆ рече . послꙋша́ите мене премꙋдрость свѣ́дꙋщеи , внꙋшите с҄и до́брое . ꙗ҆́ко ѹ́хо словеса̀ и҆скꙋша́етъ , и҆ гор̾тань въкꙋшенїе бра́шна · Прю̀ сътворимъ себѣ , и҆ раꙁꙋмѣ́емъ посредѣ себе лꙋчшаѧ · Ꙗ҆́ко рече і҆́ѻ҆въ праведенъ е҆смь , г҃ь ѿꙗ҆́тъ м҄и сⷣꙋ сълга́ же сꙋдꙋ мое̑мꙋ , нꙋж́на стрѣла моа̀ беꙁъ непра́вды · Кт҄о мꙋжъ ꙗ҆́ко і҆́ѻ҆въ , пива́ѧ подража́нїе ꙗ҆коⷤ‍ⷷ во́дꙋ · Не съгрѣша́ѧ н҄и нечествова ни ѿнюдь примѣсивсѧ къ творѧщиⷨ беꙁаконїѧ , е҆же ходи́ти съ нечести́выми · Не рц̑ы бо̀ , ꙗ҆ко нѣсть посещенїѧ мꙋж́еви ѿ г҃а · Тѣмже раꙁꙋми́вїи срⷣцемъ послꙋшаите мене , не бꙋди м҄и преⷣ гм҃ъ беꙁаконнова́ти и҆ преⷣ вседръжи́телемъ въꙁмѧсти пра́вдою . н҄о въꙁда́етъ чл҃кови ꙗ҆коⷤ‍ⷷ тво́ритъ ко́ждо и҆хъ , и҆ на стеѕи мꙋжествѣи ѻ҆брѧ́щетъ и҆̀ · Мниⷮ же г҃а ѕл҄о твори́ти , и҆же сътворѝ ꙁе́млю . кт҄о же е҆сть творѧ́и поⷣнбⷵнꙋю , и҆ сꙋщее всѐ · А҆ще б҄о хо́щеⷮ ѹ҆дръжа́ти , и҆ дх҃ъ въ себѣ ѹдръжи́тъ · О҆умретъ всѧка плоть въкꙋпѣ , всѧкъ же чл҃къ въ ꙁемлю по́идеⷮ , ѿнюдꙋ же съꙁда́нъ бысть · А҆ще л҄и не ѹ҆чи́шисѧ послꙋшаи с҄е внꙋши с҄и гласъ глаго́лъ · Ви́ждь т҄ы творѧ́щаго беꙁаконїе , и гꙋбѧ́щаго лꙋка́вныѧ . сꙋща вѣчна и҆ праведна нечести́въ гл҃ѧи цр҃еви , ꙁако́нъ престꙋпа́еши , нечестивѣ и҆же кнѧ́ѕем̾ . і҆ и́же не постыдѣсѧ лица̀ чⷵтиаго , н҄и вѣсть честь въꙁложи́ти мꙋж́нымъ , и҆ ѹ҆диви́тисѧ лицемъ и҆хъ · Тще же иⷨ събꙋдеⷮсѧ , е҆же въꙁопи́ти и҆ потребова́ти мꙋжⷶ ꙁане бысть беꙁаконникъ смирѧ́ѧ не́мощныѧ . лиши́ми быва́ютъ свое́ѧ пра́вды не́мощнїи . хотѧ́щимъ беꙁъ пота́ки дѣѧ́ти цр҃еви и҆ кнѧ́ѕеⷨ сего ра́ди тщ̑е и҆мъ събꙋ́детсѧ · Ꙗ҆́ко чл҃къ дѣльма преꙁрѣша правⷣꙋ , вс҄е ꙁрѧ́щи б҃ꙋ быва́ющее . и҆ мѣстꙋ не сꙋщꙋ на негоже не приꙁираеⷮ · Приꙁира́ющїѧ бж҃їѧ си́ла , ꙗ҆́ко не на мꙋж́и положитъ е҆щѐ · Гь҃ б҄о всѣхъ ви́диⷮ постиꙁа́ѧи , не и҆слⷣѣнаѧ же , и҆ сла́в̾наѧ і҆ и҆ꙁрѧⷣна , и҆́мже нѣсть числа̀ · Съвѣдыи и҆хъ дѣла , и҆ ѻ҆братитъ нощъ и҆ смири́тсѧ . ѹ҆га́ситъ нечестивыѧ · Види́ми же преⷣ нимъ ꙗ҆́ко ѹ҆клони́шасѧ ѿ ꙁако́на бж҃їѧ , ѻ҆правданїи же е҆го не поⷥна́ша · Нанести нань вопль нищаго , и҆ꙁбавленїе ѹ҆богихъ слышитъ . и҆ съкры́ет̾ лице и҆ кт҄о ѹ҆́ꙁритъ и҆̀ . и҆ на стран́ꙋ и҆ на чл҃ка въкꙋпѣ , црⷵтвꙋѧ чл҃комъ ѿ прерѣканїѧ люⷣска · Ꙗ҆́ко къ крѣпкомꙋ гл҃ѧи , вꙁѧ́хъ и҆ не ꙁаимꙋ беꙁъ себе ѹ҆ꙁрю ты же покаже м҄и . а҆ще правдꙋ съдѣлахъ не и҆мамъ приложити . не ѿ себе и҆стѧжи ю҆̀ ꙗ҆́ко ѿрине́ши ꙗ҆ко т҄ы и҆ꙁречеши а҆ не а҆ꙁъ . и҆ чт҄о раꙁꙋмѣеши гл҃и · Тѣмже смысленїи срⷣцемъ рекꙋт̾ , се мꙋж́ъ премꙋдръ ѹ҆слыша гл҃ъ мо́и · І҆́ѻ҆въ же не раꙁꙋмомъ с҄е гл҃а , словеса же е҆го не хи́тростїю ника́коже нн҃ѣ навы́кни і҆ѻ҆ве , не дажⷣь е҆щѐ ѿвѣта ꙗ҆́коже немꙋдрїи · да не приложиⷨ на грѣхи на́ша , беꙁаконїе же на́ ны намѣ́нитсѧ , мно́га словеса̀ гл҃ющемъ . и҆ рече преⷣ гм҃ъ ·
Глⷡ‍҇а , л҃е · Ѿвѣща́ же е҆щѐ е҆лиѹ́съ , чт҄о сѐ мнѣлъ е҆си на сꙋдѣ . т҄ы кто̀ е҆си ꙗ҆́ко реклъ пра́въ е҆смь преⷣ гм҃ъ , и҆ гл҃еши что сътворихъ грѣхъ · А҆́ꙁ же т҄и даⷨ ѿвѣтъ , и҆ тремъ дрꙋгоⷨ · Воꙁри на́ нб҃о и҆ ви́жⷣь , смотри же ѻ҆́блаки ко́ль высоцѣ сꙋть ѿ тебѐ · А҆ще съгрѣшилъ е҆си чт҄о сътвориши , а҆ще же и҆ мно́го беꙁаконовалъ е҆си чт҄о мо́жеши сътвори́ти · Поне же ѹ҆́бо пра́веденъ е҆си чт҄о даси е҆мꙋ , ил҄и и҆ꙁ рꙋ́ки твое́ѧ во́ꙁмет̾ , мꙋж́еви подо́бномꙋ тебѣ нечестїѧ твоѧ , и҆ сн҃ꙋ члчⷵкомꙋ пра́вда твоѧ · ѿ мно́жества ѻ҆бажа́еми въꙁовꙋтъ , и҆ въꙁопію ѿ мышцъ мно́гихъ . и҆ не реⷱ‍҇ гдѣ е҆сть б҃ъ сътвори́выи м҄ѧ , ѹ҆страѧ́ѧи стражда но́щныѧ · ѿлꙋча́ѧ м҄ѧ и҆ ѿ четвероногъ ꙁемныхъ , и҆ ѿ нбⷵныхъ птицъ · Тꙋ въꙁовⷮꙋ и҆ не и́мꙋтъ ѹ҆слы́шати ѿ ко́рене лꙋка́выхъ , ꙁла̀ б҄о вѣдѣти не хо́щетъ г҃ь . самъ б҄о вседръжи́тель види́тель е҆сть творѧ́щихъ беꙁако́нїе , и҆ сп҃сетъ м҄ѧ · Прїими же сꙋд̾ преⷣ ни́мъ , а҆ще мо́жеши хвали́ти и҆̀ ꙗ҆́коже е҆сть м҄и нн҃ѣ · ꙗ҆́ко нѣсть посѣщаѧи гнѣ́ва е҆го , и҆ не поꙁна̀ прегрѣше́нїемъ е҆го ѕѣло . і҆ и҆ѻ҆въ всꙋе ѿвръꙁа́етъ ѹ҆ста̀ своѧ̀ , невидѣнїемъ словеса̀ ѹ҆тѧж̾чеваетъ ·
Глⷡ‍҇а , л҃ѕ · Прилож̾ же е҆щѐ е҆лиѹ́съ и҆ реⷱ‍҇ · пожⷣи м҄и ма́ло е҆ще , да т҄ѧ наѹ҆чю . е҆ще б҄о ѹ҆ мене е҆сть бесѣда , прїимъ хи́трость мою̀ ѿ да́леча . дѣлы же мои̑ми пра́вдꙋ рекꙋ вои҆́стиннꙋ , и҆ не неправедны гл҃ы , беꙁъ пра́вды раꙁꙋмѣ́еши . вѣждь же ꙗ҆́ко г҃ь не ѿкры́етъ ѕла́го , си́ленъ крѣпостїю срⷣца нечести́выⷯ не жи́ва съториⷮ и҆ сꙋдъ ни́щиⷨ дасть . не ѿи́меⷮ ѿ прав̾диваго ѻ҆́чїю свое́ю , и҆ съ цр҃и на прⷵтл̾ посадиⷮ и҆̀ , и҆ на побѣдꙋ въꙁнесеⷮ е҆го · свѧꙁани в рꙋчныхъ ѹ҆́ꙁахъ , ꙗ҆ти бꙋдꙋтъ ю҆́жемъ нищеты . и҆ въꙁвѣститъ иⷨ дѣло иⷯ , и҆ прегрѣшенїе иⷯ ꙗ҆ко ѹ҆крѣпѧⷮсѧ . н҄о правдиваго ѹ҆слы́шиⷮ , и҆ реⷱ‍҇ ꙗ҆́ко ѻ҆братѧⷮсѧ ѿ непра́вды · А҆ще ѹ҆бо ѹ҆слы́шаⷮ и҆ поработаюⷮ сконча́ютъ дн҃и своѧ въ бл҃ꙁѣ , и҆ лѣта своѧ̀ въ бл҃голѣпотѣ . нечести́выхъ же не сп҃сетъ , ꙁанѐ не хотѣша вѣдѣти г҃а , и҆ ꙁане же ѹ҆чи́ми и҆ непослꙋшли́ви бѣша . и҆ лицѐмѣри срⷣцемъ въꙁмꙋтѧⷮ ꙗ҆́рость , и҆ не въꙁъпїютъ ꙗ҆́ко свѧꙁа и҆хъ · да ѹ́мре́тъ въ ю́ности дш҃а и҆хъ , жи́тїе же и҆хъ бодо́мо а҆гг҃лы · ꙁане же ѻ҆скорби́ша недꙋжна и҆ не́мощна , сꙋд̾ же кро́ткыхъ ѿвръжеⷮ . и҆ поне́же пресели́л̾ т҄ѧ ѿ ѹ́стъ врагъ , бе́ꙁⷣна прои̑тїе поⷣ не́ю , и҆ сни́де трапе́ꙁа твоѧ̀ и҆спо́лнь тꙋ́ка , не ѻ҆скꙋдѣе̑тъ же пра́ведныⷯ сꙋдъ , ꙗ҆́рость же на нечести́выѧ бꙋ́детъ . нечестїѧ ра́ди да́ровъ и҆хъ , и҆хже прїима́хꙋ на непра́вдѣ · да не ѹ҆клониⷮсѧ во́лею ѹ҆́мъ , мольба въ бѣдѣ сꙋщемъ немощнымъ · и҆ всѣхъ крѣпѧщиⷯсѧ крѣпости не привлеци  , вꙁыити лю́демъ в ниⷯ мѣсто , н҄о съхрани́сѧ · не съдѣи ѕл҄а , ѿ сихъ б҄о ѿтѧтсѧ ѿ нищеты . и҆ с҄е крѣпкїи ѹ҆держиⷮ крѣпостїю своею . кт҄о бо е҆сть а҆ки то́и си́ленъ · Кт҄о е҆сть пыта́ѧи дѣ́лъ е҆го , и҆ли кт҄о рекїи съдѣѧ непра́вдꙋ · Помѧни ꙗ҆́ко ве́лїа дѣ́ла е҆го сꙋть , и҆миже владѣша мꙋжїе · Всѧ́къ чл҃къ ви́дѣ ѻ҆́ное , ꙗ҆́ко б҄о до́ми сꙋть чл҃цы · И҆ с҄е крѣ́пкїи вели́кїи , не ѹ҆вѣмы число̀ лѣтъ е҆го бес конца̀ · Четны же е҆мꙋ сꙋть ка́плѧ дожⷣевныа і҆ и҆ꙁлѣ́ютсѧ до́ждемъ въ ѻ҆́блакъ , потекꙋтъ ѻ҆бетша́нїѧ ѻ҆сѣни́ша же ѻ҆́блацы на премно́ги гро́мы · Вре́мѧ постави скотꙋ . вѣ́дѧтъ же ло́жа чи́нъ · ѻ҆ всемъ семъ не диви́т̾ ли ти сѧ ѹ҆́мъ , ни и҆ꙁмѣнѧ́ет̾ ти сѧ срⷣце ѿ тѣ́ла · А҆ще раꙁꙋмѣ́еши ѿ просте́ртїѧ ѻ҆́блачнаго и҆ равеньство скѷнїѧ е҆го , с҄е простира́етъ на ню̀ свѣтъ · И҆ ко́ренїѧ мо́рскаѧ покры̀ , тѣми б҄о сꙋ́дитъ лю́демъ , да́сть пи́щꙋ могꙋщемꙋ · И҆ на рꙋкꙋ покры̀ свѣтъ , и҆ ꙁаповѣда ѻ҆ не́и стрѣта́ющемꙋ . въꙁвѣсти́тъ ꙁань дрꙋгови свое̑мꙋ тва́рь и҆ ѻ҆ непра́вдѣ ·
Глⷡ‍҇а , л҃ꙁ · И ѿ сихъ смѧте́сѧ срⷣце мое , и҆ ѿтръжесѧ ѿ мѣста свое̑го · Послꙋшаи слꙋ́ха , гнѣ́вомъ ꙗ҆́рости гн҃ѧ , и҆ поѹ҆че́нїе и҆ꙁ̾ ѹ҆́стъ е҆го и҆ꙁы́идетъ · Поⷣ всѣмъ нб҃омъ нача́тоⷦ‍҇ е҆го , и҆ свѣтъ е҆го на кри́лꙋ ꙁемлѧ̀ · Въ слѣдъ е҆го въꙁопїетъ гла́сомъ , и҆ въꙁгреми́тъ гла́сомъ ѹ҆коре́нїѧ свое̑го , и҆ не и҆ꙁмѣни́тъ е҆ѧ̀ ꙗ҆́ко ѹ҆слы́шитъ гла́съ е҆го · Въꙁгрѣмиⷮ крѣпкїи гла́сомъ свои̑мъ ди́вныⷨ , ча́съ положи ско́томъ , вѣдѣт̾ же ло́жныи чи́нъ · ѻ҆ сихъ всѣхъ не ѹ҆дивиⷮ ли сѧ ѹ҆́мъ , и҆ не и҆ꙁмѣниⷮ ли сѧ срⷣце ѿ тѣ́ла · Сътворѝ б҄о ве́лїа и҆́хже не вѣдѣхомъ · ѹ҆чинѧ́ѧи снѣ́гꙋ бꙋ́ди на ꙁемлѝ , и҆ ꙁимꙋ дождеⷡ‍҇ си́лы е҆го · В рꙋцѣ всѧ́кого чл҃ка наꙁнамена́етъ , да поꙁна́етъ всѧ́къ чл҃къ свою не́мощь · Внидо́ша же ѕвѣри поⷣ кро́въ , ѹ҆молко́ша же на ло́жи · ѿ хлѣвины нахо́дѧтъ бо́лѣꙁни , и҆ ѿ го́ръ ꙁима · И҆ ѿ дыха́нїѧ крѣпка да́сть мра́ꙁъ , крѣпиⷮ же во́дꙋ ꙗ҆́коже хо́щетъ · И҆ и҆ꙁбра́нна ѹ҆страша́етъ ѻ҆́блакъ , прожене́тъ ѻ҆́блакъ свѣтъ е҆го · И҆ самъ ѻ҆́крестнаѧ раꙁвратитъ , е҆гда̀ въсхо́щетъ въ дѣ́ла своѧ , и҆ вс҄е е҆ли́ко ꙁаповѣсть и҆мъ · То ѹ҆чине́но е҆сть ѿ него на ꙁемлѝ , аще ли на на́ше накаꙁа́нїе , а҆ще ли на́ ꙁемлю свою , а҆ще на млⷵть ѻ҆брѧ́щетъ и҆̀ , внꙋши с҄и і҆́ѻве · Ста́ни ѹ҆ча́исѧ си́лы гн҃ѧ · Вѣмъ б҄о ꙗ҆́ко г҃ь положи дѣ́ла своѧ , свѣтъ сътвори ѿ тмы̀ · Съвѣсть же раꙁ̾сꙋже́нїе ѻ҆́блака , и҆ꙁ̾слѣдова паде́нїе ѕлы́хъ , и҆ твоѧ ѻ҆де́жда те́пла · Помолча́ете же по ꙁемли , ѿ ю҆́га ѹ҆тверже́нїе с ниⷨ  · Въ ѻ҆бѣща́нїе крѣпкїи , ꙗ҆́ко видѣнїе раꙁли́тїѧ · Почто наѹ҆чи м҄ѧ чт҄о речемъ е҆мꙋ , и҆ преста́немъ мно́га гл҃юща , е҆да кни́ги и҆ли кни́гичїа ми преⷣстоѧ́тъ , е҆да чл҃ка съставлѧ́ю гл҃ати ѹ҆молчꙋ , всѣми е҆сть невидимъ свѣтъ . свѣт ли е҆сть въ ѻ҆бет̾ша́нїи , ꙗ҆́ко е҆же ѿ него на ѻ҆́блацехъ · ѿ сѣвера ѻ҆́блакъ ꙁатворе́нїи , ѻ҆ сихъ ве́лїа сла́ва , и҆ чⷵть ѿ вседержи́телѧ · и҆ не ѻ҆брѣта́емъ и҆ного подо́бна крѣпости е҆го сꙋдѧ́щемꙋ пра́вдꙋ , не мни́ши ли ѹ҆слы́шати е҆мꙋ · Тѣ́мже ѹ҆боѧ́тсѧ е҆го чл҃цы , ѹ҆боѧ́т же сѧ е҆го и премꙋдрїи срⷣцеⷨ · преста́вшꙋ же е҆лїѹ́сꙋ ѿ бесѣды ·
Глⷡ‍҇а , л҃и · Рече г҃ь і҆́ѻвꙋ , бꙋрею и҆ ѻ҆́блакомъ , кт҄о с҄е е҆сть таѧ́и ѿ мене съвѣтъ . ѹ҆дръжа́ѧи же гл҃ы въ срⷣцы мене же мни́тсѧ таи́ти · Препоѧши ꙗ҆́ко мꙋж́ъ чре́сла своѧ , въпрошю же т҄ѧ , ты же м҄и ѿвѣща́и · Гдѣ б҄ѣ е҆гда̀ ѻ҆сновахъ ꙁе́млю повѣжⷣь м҄и а҆ще съвѣси ра́ꙁꙋмъ · кт҄о положи мѣ́ры еѧ̀ а҆ще съвѣси , и҆ли кт҄о нанесы́и ве́рвь на ню̀ · на че́мже сто́лпи еѧ̀ ѹ҆тверже́ни сꙋть , кт҄о же е҆сть вложе́и ка́мень ѹ҆го́лныи на ню̀ · Є҆гда̀ бы́ша ѕвѣꙁды , въсхвали́ша м҄ѧ гла́сомъ ве́лїемъ вс҄и а҆гг҃ли мои . ꙁагради́хъ же мо́ре вра́ты , е҆гда сѧ раждаа́ше и҆с чре́ва мт҃ре своеѧ и҆схожⷣаше · Положихъ же е҆мꙋ ѻ҆́блакъ ѻ҆дѣѧ́нїе , те́мность еѧ̀ роди́хъ и҆ положихъ е́и предѣлъ , ѻ҆бложи́въ ꙁатворы и҆ вра́ты . рѣх же е҆мꙋ до сего прїидеши и҆ не преидеши , н҄о в себѣ с҄и съкрꙋша́т ти сѧ во́лны . и҆ли при тебѣ сътавихъ свѣтъ ѹ҆́тренїи , дн҃ьнница же вѣ́сть чи́нъ свои · Ꙗ҆́тисѧ ꙁа кри́лꙋ ꙁемлѧ̀ , ѿтрѧсти нечести́выѧ ѿ неѧ · и҆ли т҄ы бре́нїе вꙁе́мъ ѿ ꙁемлѝ съꙁда́лъ е҆си живо́тно , и҆ гл҃иваго посади́лъ е҆си на ꙁемлѝ · ѿꙗ҆́лъ же ѿ нечⷵтивыхъ свⷮѣ , мы́шцꙋ же велича́выⷯ съкрꙋши л҄и · прїиде же ли на и҆сто́чники мо́рѧ , стопа́ми же ли по беꙁднѣ ходи́лъ е҆си · ѿвръꙁа́ют же ли ти сѧ стра́хомъ вра́та смр҃ти , вра́тницы же ли а҆́довы ви́дѣвше т҄ѧ ѹ҆боѧ́шесѧ . ѹ҆вѣси ли же широтꙋ поⷣнбⷵныѧ , повѣ́ж же ми коли́ка е҆сть . въ коеи же ꙁемлѝ вселѧ́етсѧ свѣтъ , тѣ́мже кое е҆сть мѣсто · а҆ще ѹ҆бо веде́ши м҄ѧ въ предѣ́лы и҆хъ , а҆ще же ли и҆ вѣси стеѕѧ̀ и҆хъ · Вѣ́м б҄о ꙗ҆́ко тогда̀ роже́нъ е҆си , число же лѣтъ твои̑хъ мно́го · Прїиде ли въ сокро́вищиⷯ снѣга , съкро́вища же гра́да видѣ ли · щадиⷮ же ли ти сѧ в ча́съ вра́гъ , и҆ли въ дн҃ь ра́ти и҆ сва́ра · ѿкꙋ́ды же ли и҆схо́диⷮ сла́на , е҆ю́же раꙁсыпа́етсѧ ю҆́гъ на поⷣнбⷵнꙋю · Кт҄о же ли ѹ҆готовалъ до́ждю ве́лїю пролїѧ́нїе , пꙋть же моⷧ‍҇нїина гро́ма . ѻ҆дожди́ти ꙁе́млю на не́иже нѣсть мꙋж́а , и҆ пꙋсты́ню и҆деже чл҃ка нѣсть в не́и · Насыти́ти непроходи́мꙋ неселе́нꙋ , проꙁѧбнꙋти и҆схо́да ꙁла́ка · Кт҄о е҆сть до́ждю ѿц҃ъ , кт҄о же е҆сть рождїи дꙋ́ги , грꙋдїе росное , и҆с чїего чре́ва и҆схо́диⷮ ле́дъ , сла́нꙋ же на нб҃се кт҄о родилъ , і҆ и҆схо́дитъ ꙗ҆́ко вода̀ текꙋщїа . лице нечести́ва кт҄о ѿтрѧ́слъ е҆сть . раꙁꙋмⷧ‍҇ѣ же ли е҆сѝ соѹ́ꙁъ власо желиⷳ‍҇ , и҆ ѻ҆граже́нїе крꙋжи́лицъ ѿве́рꙁлъ е҆си . и҆ли ѿвръꙁе́ши ѕвѣꙁдꙋ въ вре́мѧ еѧ̀ , и҆ вече́рню ѕвѣꙁдꙋ вла́сы еѧ̀ привлече́ши ли · Съвѣси же ли премѣне́нїѧ нбⷵныѧ , и҆ли быва́ющее въкꙋпѣ поⷣ нб҃семъ · Приꙁове́ши ли ѻ҆блакъ гла́соⷨ , и҆ трѧсенїемъ во́дꙋ , послꙋшает̾ ли т҄и . по́слеши же ли блѣски и҆ по́идꙋт̾ , рекꙋ же ли т҄и чт҄о е҆сть · Кт҄о же да́лъ е҆сть жена́мъ тка́нїѧ премꙋ́дрость , и҆ли и҆ꙁ мечта́нїа мно́гїа хи́трость · Кт҄о же четы́и ѻ҆́блаки премꙋ́дростїю , нб҃о же на́ ꙁемлю преклони́лъ · Раꙁлїѧ же сѧ ꙗ҆́ко ꙁемлѧ̀ пра́шна , прилѣпиⷧ‍҇ же е҆сть ꙗ҆́коже камы́къ на четы́ри ѹ҆́глы ·
Глⷡ‍҇а , л҃ѳ · Ѹ҆ло́виши ли льво́мъ ꙗ҆́дь , и҆ дш҃а ѕмїевы насыти́ши ли · ѹ҆боѧ́т̾ бо сѧ на ло́жиⷯ свои̑хъ , сѣдѧт̾ же и҆ в берълоꙁѣ а҆́лчюще · Кт҄о же вра́нꙋ ѹ҆гото́ва пи́щꙋ , пти́щь б҄о е҆го къ г҃ꙋ въꙁва́ша , ꙁаблꙋжа́юще бра́шна и҆́щꙋще · А҆ще раꙁꙋмѣ́лъ е҆си вре́мѧ рожества коѕеⷧ‍҇ на ка́мени , ѹ҆храни́л̾ же ли е҆ще в̾ бо́лѣꙁни е҆ленѧ . челъ же ли е҆си мⷵца и҆хъ , мно́го роже́номꙋ и҆хъ бо́леꙁни раꙁрѣши́лъ ли е҆си · Въскорми́лъ же ли е҆си пте́нца вн҄ѣ стра́ха и҆ беꙁ̾ бо́лѣꙁни · паче же ли и҆хъ ѿпꙋсти́ши да съберⷮꙋсѧ ча́да и҆хъ , и҆ ѹ҆мно́жатсѧ въ животѣ , и҆ꙁы́идетъ и҆ не въꙁврати́тсѧ в ниⷯ · Кт҄о же е҆сть пꙋсти́выи ѻ҆сла̀ дивїаго свободѣ , ѹ҆́ꙁы же е҆го кт҄о раꙁрѣшиⷧ‍҇ · положи же жи́тїе е҆го пꙋсты́ню , и҆ вселе́нїе е҆го въскра́и мо́рь · смѣѧ́сѧ мно́гꙋ наро́дꙋ гра́да , ꙁаꙁо́ра же да́н̾ническа не слы́ша · посѣти́тъ гнѣвомъ па́жить свою , и҆ въ слⷣѣ всѧ́къ ꙁла́къ и҆́щетъ . похо́щетъ же т҄и і҆ и́нъ ро́гъ порабо́тати , и҆ли спа́ти въ ꙗ҆́слехъ твоиⷯ · привѧ́жеши же реме́нь и҆́гꙋ е҆го , и҆ прожене́тъ т҄и бра́ꙁды на́ поли . надѣеши ли сѧ на́нь ꙗ҆́ко мно́га крѣпость е҆го , пꙋсти́ши же ли на́нь дѣ́ла своѧ̀ · Вѣрꙋеши же ли ꙗ҆́ко въꙁда́сть т҄и сѣмѧ , внесеⷮ же ли т҄и въ гꙋмно · Кри́лома веселѧ́щесѧ е҆ла́сса , а҆ще ꙁачнетъ а҆саⷣда и носса · ꙗ҆́ко ѻ҆ста́витъ на́ ꙁемли ꙗ҆́ица своѧ , и҆ персть съгрѣетъ · и҆ ꙁабы на́га и҆ раꙁметъ , и҆ ѕвѣрь се́льныи попере́тъ и҆̀ · ѻ҆жести же ча́да своѧ , ꙗ҆́ко не въ тще трꙋди́тсѧ беⷥ стра́ха · Ꙗ҆́ко премолча́лъ бо е҆си премꙋ́дрость б҃ъ , и҆ не раꙁдѣли́лъ е҆си въ ра́ꙁꙋмѣ · На вре́мѧ же высоты въꙁнесе́тъ , посмѣетсѧ коню и҆ сѣдѧ́щемꙋ на не́мъ · И҆ли вложи́лъ е҆си коню си́лꙋ , ѻ҆бле́клъ же ли е҆си на вы́и е҆го стра́хъ · ѻ҆бложи ли на́нь ѻ҆рꙋж́їе , сла́вою же перси е҆го де́рꙁость , копысаѧ на́ поли и҆гра́етъ , і҆ и҆схо́диⷮ на́ поле крѣпостїю · Срѣта́ющїиⷨ стрѣла́мъ посмѣва́етсѧ , и҆ не ѿврати́тсѧ ѿ желѣ́ꙁа · На не́мъ б҄о и҆гра́етъ лꙋ́къ и҆ ме́чь , и҆ гнѣ́вомъ потребиⷮ ꙁе́млю · И҆ не и҆́мать вѣры ꙗ҆́ти до́ндеже въстрꙋ́битъ трꙋба , трꙋбѣ же трꙋбѧ́щи гл҃етъ бла́ѕѣ , и҆ꙁдале́ча же ѻ҆бонѣва́етъ ра́ть , с пи́скомъ и҆ во́племъ · И҆ твое̑ю хи́тростїю стои̑тъ ꙗ҆́стребъ , просте́ръ кри́лѣ , недвижимъ ꙁрѧ на ю҆́гъ · Твои̑м̾ же ли повеле́нїемъ въꙁносиⷮсѧ ѻ҆ре́лъ . неꙗ̑сы́т̾ же на гнѣꙁдѣ своеⷨ вселѧ́етсѧ , на кра́и камы́ка въ съкрове́нѣ . тꙋ же сы́и проситъ бра́шна , и҆ꙁдале́ча ѻ҆́чи е҆го блюде́та · пти́щы же е҆го калѧ́ютсѧ въ кро́ви , и҆деже а҆ще бꙋдꙋтъ мр҃твцы а҆бїе ѻ҆брѣта́ютсѧ · И҆ ѿвѣща г҃ь къ і҆́ѻвꙋ и҆ реⷱ‍҇ , не сⷣꙋ съдово́ленъ сꙋди́ши , ѻ҆блича́ѧ б҃а ѿвѣща́етъ е҆мꙋ · Ѿвѣща же і҆́ѻвъ гв҃и и҆ рече . почто е҆ще а҆ꙁъ прюсѧ ѹ҆чимъ и҆ ѻ҆блича́емъ ѿ б҃а слы́шати такова́ѧ . ничтоже сы́и . а҆ꙁъ же кїи ѿвѣтъ даⷨ к семꙋ , рꙋ́кꙋ положꙋ на ѹ҆стⷯѣ с҄и · Є҆ді́ною гл҃ахъ , ѻ҆ вторѣм же не приложꙋ · пꙋсти́выи ѻ҆сла̀ дивїаго свободѣ , ѹ҆́ꙁы же е҆го кт҄о раꙁрѣшиⷧ‍҇ · положи же жи́тїе е҆го пꙋсты́ню , и҆ вселе́нїе е҆го въскра́и мо́рь · смѣѧ́сѧ мно́гꙋ наро́дꙋ гра́да , ꙁаꙁо́ра же да́н̾ническа не слы́ша · посѣти́тъ гнѣвомъ па́жить свою , и҆ въ слⷣѣ всѧ́къ ꙁла́къ и҆́щетъ . похо́щетъ же т҄и і҆ и́нъ ро́гъ порабо́тати , и҆ли спа́ти въ ꙗ҆́слехъ твоиⷯ · привѧ́жеши же реме́нь и҆́гꙋ е҆го , и҆ прожене́тъ т҄и бра́ꙁды на́ поли . надѣеши ли сѧ на́нь ꙗ҆́ко мно́га крѣпость е҆го , пꙋсти́ши же ли на́нь дѣ́ла своѧ̀ · Вѣрꙋеши же ли ꙗ҆́ко въꙁда́сть т҄и сѣмѧ , внесеⷮ же ли т҄и въ гꙋмно · Кри́лома веселѧ́щесѧ е҆ла́сса , а҆ще ꙁачнетъ а҆саⷣда и носса · ꙗ҆́ко ѻ҆ста́витъ на́ ꙁемли ꙗ҆́ица своѧ , и҆ персть съгрѣетъ · и҆ ꙁабы на́га и҆ раꙁметъ , и҆ ѕвѣрь се́льныи попере́тъ и҆̀ · ѻ҆жести же ча́да своѧ , ꙗ҆́ко не въ тще трꙋди́тсѧ беⷥ стра́ха · Ꙗ҆́ко премолча́лъ бо е҆си премꙋ́дрость б҃ъ , и҆ не раꙁдѣли́лъ е҆си въ ра́ꙁꙋмѣ · На вре́мѧ же высоты въꙁнесе́тъ , посмѣетсѧ коню и҆ сѣдѧ́щемꙋ на не́мъ · И҆ли вложи́лъ е҆си коню си́лꙋ , ѻ҆бле́клъ же ли е҆си на вы́и е҆го стра́хъ · ѻ҆бложи ли на́нь ѻ҆рꙋж́їе , сла́вою же перси е҆го де́рꙁость , копысаѧ на́ поли и҆гра́етъ , і҆ и҆схо́диⷮ на́ поле крѣпостїю · Срѣта́ющїиⷨ стрѣла́мъ посмѣва́етсѧ , и҆ не ѿврати́тсѧ ѿ желѣ́ꙁа · На не́мъ б҄о и҆гра́етъ лꙋ́къ и҆ ме́чь , и҆ гнѣ́вомъ потребиⷮ ꙁе́млю · И҆ не и҆́мать вѣры ꙗ҆́ти до́ндеже въстрꙋ́битъ трꙋба , трꙋбѣ же трꙋбѧ́щи гл҃етъ бла́ѕѣ , и҆ꙁдале́ча же ѻ҆бонѣва́етъ ра́ть , с пи́скомъ и҆ во́племъ · И҆ твое̑ю хи́тростїю стои̑тъ ꙗ҆́стребъ , просте́ръ кри́лѣ , недвижимъ ꙁрѧ на ю҆́гъ · Твои̑м̾ же ли повеле́нїемъ въꙁносиⷮсѧ ѻ҆ре́лъ . неꙗ̑сы́т̾ же на гнѣꙁдѣ своеⷨ вселѧ́етсѧ , на кра́и камы́ка въ съкрове́нѣ . тꙋ же сы́и проситъ бра́шна , и҆ꙁдале́ча ѻ҆́чи е҆го блюде́та · пти́щы же е҆го калѧ́ютсѧ въ кро́ви , и҆деже а҆ще бꙋдꙋтъ мр҃твцы а҆бїе ѻ҆брѣта́ютсѧ · И҆ ѿвѣща г҃ь къ і҆́ѻвꙋ и҆ реⷱ‍҇ , не сⷣꙋ съдово́ленъ сꙋди́ши , ѻ҆блича́ѧ б҃а ѿвѣща́етъ е҆мꙋ · Ѿвѣща же і҆́ѻвъ гв҃и и҆ рече . почто е҆ще а҆ꙁъ прюсѧ ѹ҆чимъ и҆ ѻ҆блича́емъ ѿ б҃а слы́шати такова́ѧ . ничтоже сы́и . а҆ꙁъ же кїи ѿвѣтъ даⷨ к семꙋ , рꙋ́кꙋ положꙋ на ѹ҆стⷯѣ с҄и · Є҆ді́ною гл҃ахъ , ѻ҆ вторѣм же не приложꙋ ·
Глⷡ‍҇а , м҃ · Па́ки ѿвѣща г҃ь и҆ рече къ і҆́ѻвꙋ ѿ ѻ҆́блака . н҄и , н҄о препоѧши ꙗ҆́ко мꙋж́ъ чре́сла своѧ , въпрошю же т҄ѧ ты же м҄и ѿвѣща́и · Не ѿверꙁи сꙋда мое̑го , ниже мни и҆на́ко т҄и сътвори́ша мене , и҆ли да ꙗ҆ви́шисѧ правдиⷡ‍҇ · И҆ли мы́шца т҄и е҆сть на г҃а , и҆ли гла́соⷨ ꙗ҆́коже ѻ҆́нъ грими́ши . прїими же высотꙋ и҆ си́лꙋ , въ сла́вꙋ же и҆ въ че́сть ѻ҆блеци́сѧ · Пꙋсти же а҆гг҃лы гнѣвоⷨ , и҆ всѧ́кого же ѹ҆ко́рника смирѝ . и҆ велича́ва же ѹ҆гаси , съгно́и же нечⷵти́выѧ · А҆бїе съкры́и же въ ꙁемлѝ внѣ въкꙋпѣ . личеса иⷯ беⷥче́стїа и҆споⷧ‍҇ни , съкры́и же въ ꙁемлѝ вн҄ѣ  , и҆сповѣмъ ѹ҆бо ꙗ҆́ко мо́жеⷮ десни́ца твоѧ̀ спⷵти · Но ѹ҆бо с҄е е҆сть ѕвѣрь ѹ҆ тебе , травꙋ же а҆ки воло́ве ꙗ҆́сть · Се ѹ҆бо е҆сть крѣпость е҆го на чре́сла е҆го , си́ла же е҆го на пꙋпѣ чре́ва е҆го · Поста́ви б҄о ѻ҆́шибъ ꙗ҆́ко кипари́съ , жи́лы же е҆го ꙗ҆́ко ѹ҆́же съплете́ны сꙋть · Ре́бра же е҆го ре́бра мѣдѧна , хребе́тъ же е҆го желѣ́ꙁо льѧ́но · Є҆же е҆сть нача́тоⷦ‍҇ ꙁда́нїѧ гн҃ѧ , сътворенъ порꙋга́нъ бы́ти а҆гг҃лы е҆го · Въшеⷣ же на́ горꙋ ѻ҆́стрꙋ сътвори ра́дость четвероно́гоⷨ въ тарта́ре · Поⷣ всѧ́комъ дре́вомъ спи́тъ , при рого́ꙁѣ и҆ тро́стїю и҆ ꙁе́лїю ѻ҆горсти́вши · ѻ҆сѣнѧ́ет̾ же е҆го дре́во вели́ко съ лѣтора́сльми , и҆ вѣѧ ве́рбїѧ · А҆ще бꙋдетъ пово́нь не ѻ҆щꙋти́тъ , ѹ҆пова́етъ ꙗ҆́ко прираꙁи́тсѧ і҆ѻ҆рда́нъ въ ѹ҆ста е҆го . преⷣ ѻ҆чи́ма е҆го прїиметъ и҆̀ , жесто́къ быва́ѧ , прободе́тъ но́ꙁдри е҆го · Иꙁвлече́ши ли ѕмїѧ ѹ҆́дицею , и҆ли ѻ҆бложи́ши ѻ҆гла́въ ѻ҆ но́ꙁдрѣхъ е҆го , и҆ли вдеже́ши кольце в но́ꙁдри е҆го , ши́лом̾ же проверти́ши ли ѹ҆стнꙋ е҆го · Въꙁгл҃етъ же ли т҄и млⷵтивыи , и҆ли стреже́шъ кро́т̾кїи · Сътвориⷮ же ли ꙁавѣтъ с тобо́ю , по́имеши же ли е҆го раба̀ вѣ́чна · Поигра́еши же ли с ни́мъ ꙗ҆́коже съ пти́цею , и҆ли свѧ́жеши и҆̀ ꙗ҆́ко пти́цꙋ на́ поли · Пита́ют̾ ли же сѧ ѻ҆ не́мъ стра́ны , раꙁдѣлѧ́ет̾ же и҆ ꙗ҆ꙁы́цы фини́ки · Все же плава́ющее сни́детсѧ , принесеⷮ же е҆ді́ною҆́ꙁно ѻ҆́шибъ е҆го , и҆ въ кораблеⷯ рыбари е҆го · Въꙁложи́ши же на́нь рꙋ́кꙋ . поне вра́чба е҆го на тѣ́лѣ е҆го , и҆ ктомꙋ не бꙋ́ди · Не ви́дѣлъ е҆си е҆го не гл҃емыхъ диви́лсѧ е҆си , не бои́ши ли сѧ ꙗ҆́ко ѹ҆готови ми сѧ ·
Глⷡ‍҇а , м҃а · Кт҄о бо е҆сть и҆же ми сѧ проти́витъ , и҆ли противлѧ́ѧсѧ сътерпи́тъ , и҆ли не всѧ̀ поⷣнбⷵнаѧ моѧ е҆сть · Не ѹ҆молчю е҆го ради , и҆ сло́во си́лы поми́лꙋеⷮ ра́внаго е҆го · Кт҄о ѿкрыеⷮ лице ѻ҆блече́нїа е҆го , в̾ согбе́нїа срⷣца е҆го кт҄о ѹ҆бо вни́деⷮ · две́ри лицю е҆го кт҄о ѿверꙁеⷮ , ѻ҆́крⷵтъ ꙁꙋбъ е҆го страⷯ · ѹ҆тро́ба е҆го щи́та мѣдѧна , съюⷥ же е҆го ꙗ҆́коже ꙁмириⷮ камы́къ , е҆ді́нъ дрꙋѕѣмъ прилипа́емъ , дх҃ъ же не про́идеⷮ е҆го · Ꙗ҆́ко мꙋж́ъ же бра́тѣ свое̑мъ прилѣпитсѧ , съдръжиⷮсѧ и҆ не ѿтръгнетасѧ · Воⷣхнове́нїем̾ е҆го просвѣти́тсѧ свѣтъ , ѻ҆́чи же е҆го видѣ́нїе дн҃ьница , и҆ꙁ̾ ѹ҆́стъ е҆го и҆схо́дѧтъ свѣща горѧ́щаѧ · и҆ връжени быва́юⷮ ѻ҆́дри желѣ́ꙁни и҆ ѻ҆́гнени · и҆ꙁ но́ꙁдрїи же е҆го и҆схо́диⷮ ды́мъ пе́щи горѧ́ща ѻ҆гнеⷨ и҆ ѹгльми · дш҃а же е҆го ꙗ҆́ко ѹ҆́глїе , и҆ ꙗ҆́ко пла́мы иⷥ ѹ҆́стъ е҆го и҆схо́диⷮ · На вы́и же е҆го всѧ дѣ́лаетсѧ си́ла преⷣ ниⷨ течеⷮ па́гꙋба · пло́ти же телесе е҆го прилипа́ютъ · лѣетъ на́нь и҆ не движитсѧ . срⷣце е҆го не поⷣви́житсѧ а҆ки камы́къ , стоиⷮ же а҆ки наковално непобѣди́мо . ѻ҆бра́щьшꙋ же сѧ е҆мꙋ страⷯ ѕвѣремъ четвероно́гиⷨ по ꙁемли ска́чющемъ · А҆ще срѧ́щеⷮ и҆дꙋща , ничтоже не сътво́рѧⷮ е҆мꙋ , ко́пїе воньꙁе́но и҆ бра́нѧ . и҆маⷮ б҄о желѣ́ꙁо а҆ки плѣвы , мѣдь же а҆ки дре́во гни́ло · Не ѹ҆стрелиⷮ е҆го лꙋ́къ метенъ , и҆́мать б҄о пра́щꙋ а҆ки сѣно · А҆ки сте́блїе вмѣни́шасѧ е҆мꙋ мла́тове , рꙋгаеⷮ же сѧ трꙋсꙋ ѻ҆́гненꙋ · ло́же е҆го ѻ҆стни ѻ҆стри , всѧ́ко же ꙁла́то мо́рско преⷣ ниⷨ ꙗ҆́коже бе́рнїе беꙁ̾числе́на · Въжига́етъ бе́ꙁднꙋ ꙗ҆́коже въ ѻ҆гни , и҆́мать же мо́ре ꙗ҆́ко потребле́нїе , и҆ преи̑споⷣнѧѧ бе́ꙁдны ꙗ҆́коже плѣ́нника , и҆мѣлъ б҄о беꙁⷣнꙋ в̾ похожде́нїе · Нѣсть ничто́же по ꙁемли то́чно е҆мꙋ сътворено порꙋга́нъ бы́ти а҆гг҃лы мои̑ми · Все высо́ко ꙁриⷮ , саⷨ же цр҃ь всⷨѣ сꙋщимъ въ водаⷯ ·
Глⷡ‍҇а , м҃в · Ѿвѣща же і҆́ѻвъ и҆ реⷱ‍҇ къ г҃ꙋ · вѣмъ все ꙗ҆́ко мо́жеши , не немо́жна же т҄и ничто́же · кт҄о бо е҆сть таѧи тебе совⷮѣ , щадѧ́ же словеса̀ и҆ тебе мниⷮсѧ таи̑ти · Кт҄о же въꙁвѣстиⷮ м҄и иⷯже не видⷯѣ , ве́лїа и҆ ди́внаа и҆́х̾же не свѣдⷯѣ · Послꙋшаи мене г҃и да и҆ а҆ꙁъ въꙁ̾гл҃ю , въпрошю же т҄ѧ ты же м҄ѧ наѹ҆чи · слꙋхомъ б҄о ѹ҆́ха ѹ҆слы́шаⷯ т҄ѧ пе́рвѣе , нн҃ѣ же і҆ ѻ҆́ко мое ви́дѣ т҄ѧ · тѣ́мже блѧдословиⷯсѧ саⷨ и҆ ѹ҆страшиⷯсѧ , мню̀ себе ꙁемлѧ и҆ пепелъ · Быⷵ же е҆гда гл҃а г҃ь гл҃ы сїѧ і҆́ѻвꙋ · Реⷱ‍҇ г҃ь е҆лиѳа́сꙋ фемани́тинꙋ · съгрѣши́лъ е҆си т҄ы , и҆ ѻ҆́ба дрꙋ́га твоѧ . не гл҃аста б҄о предо мно́ю ничто́же и҆стова , ꙗ҆́ко рабъ мои і҆́ѻⷡ‍҇ · Нн҃ѣ же поимѣте сеⷣмь телець и҆ сеⷣмь ѻ҆́венъ . і҆ и҆дите къ рабꙋ мое̑мꙋ і҆́ѻвꙋ и҆ сътво́риⷮ жрътвꙋ ꙁа вы̀ . і҆́ѻвъ же раⷠ‍҇ мои помо́лиⷮсѧ ꙁа васъ , то́чїю б҄о лице е҆го прїимꙋ , а҆ще не е҆го ра́ди погꙋбилъ быⷯ ѹ҆бо ваⷵ · не гл҃аста б҄о и҆́стиннѣ на раба̀ мое̑го і҆́ѻва · И҆ ѿи҆́де же е҆лиѳа́съ фемани́тинъ , и валдаⷣ савхетинъ , и҆ софа́ръ минеи̑нъ , и҆ сътвори́ша ꙗ҆́коже повелѣ и҆ма г҃ь . и҆ ѿпꙋсти грѣхи и҆мъ і҆́ѻва ради · Гь҃ въꙁрасти і҆́ѻва , молѧщꙋ же сѧ е҆мꙋ ѻ҆ дрꙋꙁехъ своиⷯ ⷬ‍҇̀ⷧ‍҇ , и҆ ѿпꙋсти и҆мъ грѣхи и҆хъ . и҆ дасть г҃ь сꙋгꙋбо е҆лико б҄ѣ прежⷣе і҆́ѻвꙋ  · Слы́шаша же всѧ бра́тїѧ е҆го , и҆ вс҄и се́стры е҆го , всѧ бы́вшаѧ е҆мꙋ · и҆ прїидо́ша к немꙋ вс҄и е҆ли́цы ꙁнаа́хꙋ е҆го первѣе , ꙗ҆́д̾шеи и҆ пи́вшеи ѹ҆ него . ѹ҆тѣши́ша е҆го , и҆ диви́шасѧ ѻ҆ всеⷨ е҆же наведе б҃ъ на́нь · да́сть же е҆мꙋ ко́жⷣо а҆гницꙋ е҆ді́нꙋ , и҆ д҃ , драⷯмы ꙁла́та неꙁнаменована · Гь҃ же блⷵви послⷣѣнѧѧ і҆́ѻвꙋ неже преⷤнѧѧ · Бѣ же скоⷮ е҆го ѻ҆вець , ҂д҃і , вельблюⷣ , ҂ѕ҃ , и҆ сꙋпрꙋгъ воло́въ , ҂а҃ , и҆ ѻ҆сли́ць стаⷣныⷯ , ҂а҃ · Роди́ша же сѧ е҆мꙋ сн҃овъ сеⷣмь , и дщери тр҄и · Проꙁва̀ первꙋю дн҃ь , и҆ вторꙋю касїа тре́тїю же а҆малфеи ро́гъ . и҆ не ѻ҆брѣто́шасѧ подо́бнїи в лѣпотѣ дщерїи і҆́ѻвовыⷯ въ поⷣнбⷵнѣи . да́сть же і҆́ѻвъ дщереⷨ своиⷨ наслѣдїе въ бра́тїи иⷯ · Жиⷮ же і҆́ѻвъ по ꙗ҆́ꙁвѣ то́и , лⷮѣ , р҃ , и҆ о҃ · Всⷯѣ же лⷮѣ жи́тъ , см҃и · и҆ ви́дѣ і҆́ѻвъ сн҃ы своѧ , и҆ сн҃ы сн҃овъ своиⷯ , даже до четве́ртаго колѣ́на · и҆с по́лнь дн҃їи  ·
Конецъ кни́гъ і҆́ѻвовыхъ . и҆́мать в себѣ глаⷡ‍҇ , м҃в · 
