СОФОНИꙖ ПРPРК
Глⷡ‍҇а , а҃ · Сло́во гн҃е е҆же бы́сть къ софо́нїи хꙋсїинꙋ сн҃ꙋ годолїинꙋ а҆марїинꙋ е҆ꙁекїинꙋ , въ дн҃и і҆ѻ҆сїѧ сн҃а а҆мо́нѧ цр҃ѧ і҆ѹ́дина · ѻ҆скꙋдѣ́нїемъ да ѻскꙋдѣетъ вс҄ѧ ѿ лица̀ ꙁемлѝ , гл҃еⷮ г҃ь . да ѻ҆скꙋдѣ́етъ чл҃къ и҆ ско́ти , да ѻ҆скꙋдѣ́ютъ пти́ца нбⷵныа и҆ ры́бы мор̾скїѧ . и҆ да и҆ꙁнемо́гꙋтъ нечести́вїи , і҆ и҆ꙁмꙋ беꙁако́нныѧ ѿ лица̀ ꙁемлѝ , гл҃етъ г҃ь . и҆ прострꙋ рꙋкꙋ свою на і҆ѹ́дꙋ , и҆ на всѧ живꙋщаѧ въ і҆ерⷵлимѣ . і҆ и҆ꙁмꙋ ѿ мѣ́ста сего и҆мена̀ ваа́лова , і҆ и҆мена жре́ческа съ жре́чествомъ , и҆ покланѧющаѧсѧ на клѣтехъ чи́нꙋ нбⷵномꙋ , и҆ кленꙋщаѧсѧ гм҃ъ , и҆ кленꙋщаѧсѧ мелехомъ , ѹ҆клон̾шаѧсѧ ѿ г҃а , и҆ не въꙁыска́вшихъ г҃а , и҆ не терпѧ́щаа гв҃и · Ѹ҆бо́итесѧ ѿ лица̀ г҃а б҃а , ꙁанѐ бли́ꙁъ дн҃ь гн҃ь . ꙗ҆́ко ѹ҆готовиⷧ‍҇ г҃ь жрътвꙋ свою , и҆ ѻ҆ст҃и нареⷱ‍҇нныѧ своѧ . и҆ бꙋдеⷮ въ дн҃ь жрътвы гн҃ѧ , и҆ ѿмщꙋ до кн҃ѕь и҆ до до́мꙋ цр҃ѧ , и҆ до всѣхъ ѻ҆болче́ныхъ въ ѻ҆дѣѧ́нїѧ чю́жда . и҆ ѿмщꙋ на всѧ̀ ꙗ҆́вѣ преⷣвраⷮныа въ дн҃ь тои , и҆сполнѧ́ющиⷯ хра́мъ г҃а б҃а свое̑го нече́стїѧ и҆ льсти · И҆ бꙋ́детъ въ дн҃ь ѻ҆́нъ , гл҃етъ г҃ь , глаⷵ во́плѧ ѿ вра́тъ и҆ꙁбада́ющихъ , и҆ пла́чь ѿ вто́рыхъ , и҆ сътренїе ве́лїе ѿ хо́лмъ · Пла́чите живꙋщїи в пож̾же́неи , ꙗ҆́ко ѹ҆подоби́шасѧ лю́дїе ханаа́нови , и҆ потреби́шасѧ вс҄и велича́ющеисѧ сребромъ · И҆ бꙋдеⷮ в то́и дн҃ь , и҆ꙁыщꙋ і҆ерⷵлима съ свѣти́лники . и҆ мщꙋ на мꙋ́жа нерадѧ́щаѧ ѻ҆ съхране́нїихъ и҆мъ , гл҃ющаа въ срⷣцыхъ свои̑хъ , не и҆мать бл҃га сътворити г҃ь , ниже и҆мать ѻ҆ꙁлоби́ти . и҆ бꙋ́детъ си́ла и҆хъ в расхище́нїе , и҆ до́мъ и҆хъ въ и҆счеꙁнове́нїе . и҆ съꙁи́ждꙋтъ храмы , и҆ не и҆мꙋть пожи́ти в ни́хъ  . и҆ насадѧ́тъ виногра́ды , и҆ не и҆мꙋть пи́ти вина̀ иⷯ · Ꙗ҆́ко бли́ꙁъ дн҃ь гн҃ь вели́кїи , бли́ꙁъ и҆ ско́ръ ѕѣ́ло . глⷵа дн҃е гн҃ѧ го́рекъ и҆ жесто́къ ѹ҆чини́сѧ си́ленъ , дн҃ь гнѣ́ва дн҃ь то́и , дн҃ь ско́рбенъ и҆ бѣденъ , дн҃ь беꙁ̾го́дїю і҆ и҆счеꙁе́нїю , дн҃ь тмѣ и҆ мра́кꙋ , дн҃ь ѻ҆́блакꙋ и҆ м̾глѣ . дн҃ь трꙋбѣ и҆ кли́чꙋ на гра́ды тве́рдыѧ и҆ на ѹ҆́глы высо́кїѧ . и҆ ѻ҆скор̾блю чл҃ки , и҆ по́идⷮꙋ ꙗ҆́ко слѣ́пи , ꙁанѐ гв҃и прегрѣши́ша . і҆ и҆ꙁлїю́ кро́вь и҆хъ ꙗ҆́ко прьсть , и҆ пло́ти и҆хъ ꙗ҆́ко лаи̑на . и҆ сребро и҆хъ и҆ ꙁла́то и҆хъ не и҆мать мощѝ и҆ꙁѧ́ти и҆хъ въ дн҃ь гнѣ́ва гн҃ѧ . и҆ ѻ҆гне́мъ рве́нїѧ е҆го поꙗ̑де́на бꙋ́детъ всѧ ꙁемлѧ̀ . ꙁанѐ кон̾ча́нїе и҆ тща́нїе сътво́ритъ на всѣхъ живꙋщихъ на ꙁемлѝ ·
Глⷡ‍҇а , в҃ · Съберѣтесѧ , и҆ съ ни́ми моли́тесѧ ꙗ҆ꙁы́къ ненакаꙁа́н̾ныи , прежде бы́ти вамъ ꙗ҆́ко цвѣтꙋ ми́моходѧ́щꙋ въ дн҃ь прежде прїити на́ вы гнѣ́вꙋ ꙗ҆́рости гн҃ѧ , прежде прїити на вс҄ѧ дн҃и гнѣ́ва ꙗ҆́рости гн҃ѧ . въꙁы́щете г҃а вс҄и смире́нїи ꙁемлѧ̀ сꙋдъ съдѣ́ите . вꙁы́щете пра́вды , въꙁы́щете кро́тости и҆ ѿвѣща́ите ѧ҆̀ , ꙗ҆́ко да покры́етесѧ въ дн҃ь гнѣ́ва гн҃ѧ . ꙁанѐ га́ꙁа расхище́на бꙋдетъ , и҆ а҆скало́нъ въ и҆счеꙁнове́нїе бꙋдетъ , и҆ а҆ꙁо́тъ на месам̾брїю ѿвръжеⷮсѧ , и҆ а҆ккаро́нъ и҆̑скорени́тсѧ · Го́ре живꙋщимъ въ схини́ꙁмѣ мор̾стеи пришел̾цы сꙋдїѧмъ . сло́во гн҃е на васъ хананеѝ ꙁе́мле и҆ноплемен̾никъ , и҆ погꙋблю в҄ы ѿ жили́ща . и҆ бꙋдетъ крѷтъ жи́ръ па́ствамъ и҆ ѻ҆гра́дъ ѻ҆́вцамъ . и҆ бꙋдетъ схини́ꙁма мор̾ска про́чимъ до́мꙋ і҆ѹ́довꙋ , на ни́хъ пожирꙋ́ютъ , въ хра́мы а҆скалонꙋ къ вечерꙋ ѻ҆бита́ютъ ѿ лица̀ сн҃овъ і҆ѹ́довъ . ꙗ҆́ко присѣти и҆хъ г҃ь б҃ъ мои , и҆ въꙁврати плѣ́нъ ихъ . слы́шахъ поноше́нїѧ моа́въ , и҆ претыка́нїѧ сн҃овъ а҆ммо́нь ѻ҆ни же поноша́хꙋ лю́демъ мои̑мъ , и҆ велича́хꙋсѧ на предѣ́лы моѧ · Сего ради живꙋ а҆ꙁъ , гл҃етъ г҃ь си́лъ б҃ъ і҆и̑л҃евъ . ꙁанѐ моа́въ ꙗ҆́ко содо́ма , и҆ сн҃ове а҆м̾мо́ни ꙗ҆́ко гомо́ра , и҆ дама́ск̾ ѻ҆ста́вленъ ꙗ҆́ко сто́гъ гꙋме́нныи , і҆ и҆щеꙁнетъ въ вѣ́къ . и҆ про́чїи людїи моиⷯ расхитѧ́тъ ѧ҆̀ , и҆ про́чїи ꙗ҆ꙁы́ка наслѣдѧ́тъ и҆хъ . с҄е и҆мъ ꙁа досажде́нїе и҆хъ , ꙁанѐ поноси́ша и҆ въꙁвели́чишасѧ на люди г҃а вседръжи́телѧ . свѣтелъ бꙋдетъ г҃ь на нихъ , и҆ потреби́тъ всѧ бо́ги ꙁемлѧ и҆х̾ . и҆ покло́нѧтсѧ е҆мꙋ ко́жⷣо ѿ мѣста свое̑го вс҄и ѻ҆то́цы ꙗ҆ꙁы́чнїи . и҆ в҄ы мꙋри ꙗ҆ꙁвеницы ѻ҆рꙋжїѧ мое̑го бꙋдете . и҆ простретъ рꙋ́кꙋ свою на сѣверъ , и҆ погꙋ́битъ а҆сѷрїѧ , и҆ поло́житъ нинев̾вїю въ и҆́щеꙁнове́нїе беꙁвоⷣно ꙗ҆́ко пꙋсты́ню . и҆ пожирꙋ́ютъ посредѣ е҆ѧ̀ ста́да , и҆ вс҄и ѕвѣ́рїе ꙁеⷨнїи . и҆ хамо́лви и҆ е́жи на пѧ́трехъ е́й въгнѣꙁдѧ́тсѧ , и҆ ѕвѣ́рїе въꙁвы́ютъ в раскопа́нїе е҆ѧ̀ , и҆ вра́ни въ вра́техъ е҆ѧ̀ , ꙁанѐ ти́сїе въꙁноше́нїе е҆и . сеи граⷣ досади́телникъ живѧ́и на ѹ҆пова́нїе , гл҃ѧи въ срⷣцы свое̑мъ а҆ꙁъ е҆смь , и҆ нѣсть по мнѣ па́ки . ка́ко бы́сть въ и҆щеꙁнове́нїе жи́ръ ѕвѣреⷨ . всѧ́къ ми́моходѧи скво́ꙁѣ нѧ̀ поꙁви́жⷣетъ и҆ двигнетъ рꙋцѣ своѝ ·
Глⷡ‍҇а , г҃ · Ý свѣтлыи і҆ и҆ꙁба́вленыи граⷣ го́лꙋбь . не слы́ша гла́са н҄и прїѧтъ накаꙁа́нїѧ . на г҃а не ѹ҆пова̀ , и҆ къ б҃ꙋ свое́мꙋ не прибли́жисѧ . кнѧ́ѕи в неⷨ ꙗ҆́ко львѝ вы́юще , сꙋдїѧ е҆го ꙗ҆́ко влъци а҆равїистїи не ѻ҆ставлѧ́хꙋ с҄и на ѹ́тро . прⷪ‍҇рцы е҆го дꙋхоно́сцы мꙋжи неради́ви . сщ҃еннїи е҆го сквернѧ́тъ ст҃аѧ , и҆ нечествꙋ́ютъ в̾ ꙁако́нъ . г҃ь же пра́веденъ по́средѣ е҆го и҆ не и́маⷮ сътвори́ти непра́вды . наѹ́тра ѹ҆тро дасть сꙋдъ свои въ свѣтъ , и҆ не ѹ҆кры́сѧ . и҆ не раꙁꙋмѣ непра́вды въ прельще́нїе и҆ не в̾ побѣдꙋ . въ растлѣнїе ниꙁложи́хъ велича́выѧ , и҆щеꙁнꙋтъ до́мы и҆хъ и҆ ѻ҆пꙋщꙋ пꙋтѝ и҆хъ ѿнꙋдь не проходи́тисѧ . и҆щеꙁнꙋтъ гра́ди и҆хъ ꙁанѐ не быти ни е҆ді́номꙋ н҄и жи́ти . рѣхъ , ѻ҆ба́че ѹ҆бо́итесѧ менѐ , и҆ прїимѣте накаꙁа́нїе , и҆ не и́мате потреби́тисѧ ѿ ѻ́чїю мое́ю ꙁа всѧ̀ е҆ли́ко м̾стиⷯ ѻ҆ неⷨ . гото́висѧ ѹ҆ранѝ , и҆стлѣ вс҄е ли́ствїе и҆мъ · Сего ра́ди потръпи менѐ , гл҃етъ г҃ь , въ дн҃ь въскрⷵнїѧ мое̑го въ свѣдѣтельство . ꙁанѐ сꙋдъ мои въ сон̾мища ꙗ҆ꙁы́къ прїѧти цр҃ѧ . і҆ и҆ꙁлїати на́ нѧ гнѣвъ свои , весь гнѣвъ ꙗ҆́рости моеѧ . ꙁанѐ ѻ҆гнеⷨ рве́нїѧ моеⷢ‍҇ поѧде́на бꙋдетъ вс҄ѧ ꙁемлѧ̀ . ꙗ҆́ко тогда̀ приѻ҆брѧ́щꙋ на лю́ди ꙗ҆ꙁык̾ в роⷣ и҆хъ , приꙁыва́ти всѣмъ и́мѧ гн҃е , работати е҆мꙋ поⷣ и́гоⷨ е҆ді́нѣмъ . ѿ конець рѣкъ е҆ѳиѻ҆пїискъ прїимꙋ̀ молѧ́щаѧ м҄ѧ , рас̾сѣа́нїи принесⷮꙋ жрътвы м҄и · Въ дн҃ь ѻⷩ‍҇ не и́маши постыди́тисѧ ѿ всѣхъ нача́токъ свои̑хъ и́миже нечествова в̾ м҄ѧ . ꙗ҆́ко тогда̀ ѿи̑мꙋ ѿ тебе ѹ҆кори́ꙁны досажде́нїѧ твое̑го , и҆ ктомꙋ не и́маши приложи́ти велича́тисѧ ѻ҆ горѣ ст҃ѣи мое́и . и҆ ѻ҆ста́влю в̾ тебѣ лю́ди кро́тки и҆ смире́ны , и҆ бꙋдⷮꙋ надѣѧ́тисѧ на и҆мѧ гн҃е . ѻ҆ста́нцы і҆и̑л҃евы не сътво́рѧⷮ непра́вды , и҆ не рекⷮꙋ сꙋ́етна , и҆ не и́маⷮ ѻ҆брѣ́стисѧ въ ѹ҆стех̾ иⷯ ꙗ҆ꙁыⷦ‍҇ льстиⷡ‍҇ , ꙁанѐ тїи пожирꙋюⷮ и ѹ҆гнѣꙁдѧⷮсѧ , и҆ не бꙋдеⷮ пострашаѧ́й ихъ · Ра́дꙋисѧ дщ̑и сїѻ́нова ѕѣло , проповѣдаи дщ̑и і҆ерⷵлимлѧ , весели́сѧ и҆ преѹ҆крашаисѧ ѿ всего срⷣца свое̑го дщ̑и і҆е̑рлⷵимлѧ . ѿꙗ҆́тъ г҃ь непра́вды твоѧ , і҆ и҆ꙁба́виⷧ‍҇ т҄ѧ еⷵ и҆ꙁ рꙋкѝ врагъ твоиⷯ . въцр҃итсѧ г҃ь посредѣ тебе , и҆ не ѹ́ꙁриши ꙁл҄а ктомꙋ̀ . въ вре́мѧ ѻ́но реⷱ‍҇ г҃ь і҆ерⷵлимꙋ , дръꙁа́и сїѻ́не да не ѻ҆слабѣ́ете рꙋцѣ твоѝ , г҃ь б҃ъ твои в тебѣ си́леⷩ‍҇ спⷵти т҄ѧ . наведеⷮ на́ тѧ весе́лїе , и҆ ѻ҆бновиⷮ т҄ѧ въ любвѝ е҆мꙋ . и҆ въꙁвесели́тсѧ ѻ҆ тебѣ въ ѹ҆краше́нїе ꙗ҆́ко въ дн҃ь праꙁⷣника . и҆ съберꙋ сътре́ныѧ , го́ре кт҄о прїимеⷮ на́ нѧ поноше́нїе . с҄е аⷥ сътворю̀ в тебѣ менѐ ра́ди , гл҃ет̾ г҃ь , въ времѧ ѻ́но . и҆ сп҃сꙋ ѹ҆тѣщеⷩ‍҇нꙋю , и҆ ѿриновеⷩ‍҇нꙋю прїимꙋ̀ . и положꙋ ѧ҆̀ в̾ похвале́нїе , і҆ и҆мени́ты въ всю̀ ꙁе́млю . и҆ постыдѧⷮсѧ въ времѧ ѻ́но е҆гда добро̀ ва́мъ сътворю̀ , и҆ въ вре́мѧ е҆гда прїимꙋ в҄ы , ꙁанѐ дахъ в҄ы и҆мени́ты въ похвале́нїе въ всⷯѣ лю́дехъ ꙁемлѧ̀ , въꙁвраща́ти м҄и плѣн̾ники ва́ша преⷣ ва́ми , гл҃етъ г҃ь · 
