Ѿ И҆Ѡ҆А́ННА СТ҃ОЄ БЛАГ҃ОВЊСТОВА́НИ҆Є
Глⷡ‍҇а , а҃ . ꙁаⷱ‍҇ , а҃ · В нача́лѣ б҄ѣ сло́во , и҆ сло́во б҄ѣ ѹ б҃а , и҆ бг҃ъ б҄ѣ сло́во · с҄е б҄ѣ и҆сконѝ ѹ б҃а · Вс҄ѧ тⷨѣ бы́ша . и҆ беꙁ него ничтоже бысть е҆же бысть · В то́м̾ живо́тъ б҄ѣ , и҆ жи во́тъ б҄ѣ свѣтъ чл҃комъ · И҆ свѣтъ въ тмѣ свѣтитсѧ , и҆ тма̀ е҆го не ѻ҆бъѧ́тъ · Бысть чл҃къ по́сланъ ѿ б҃а , и҆́мѧ е҆мꙋ і҆ѻа́ннъ · Се́й прїиде въ свѣдѣтельство , да свѣдѣтельствꙋетъ ѻ҆́ свѣтѣ , да вс҄и вѣрꙋ и҆мꙋть е҆мꙋ · Не б҄ѣ то́й свѣтъ , н҄о да свѣдѣтельствꙋетъ ѻ҆́ свѣтѣ · Бѣ свѣт̾ и́стинныи , и҆же просвѣща́етъ всѧ́каго чл҃ка грѧдꙋщ́аго въ миръ · В ми́рѣ б҄ѣ , и҆ миръ тѣмъ бысть , и҆ ми́ръ е҆го не поꙁна̀ · Въ своа̀ прїиде . и҆ своѝ е҆го не прїа́шѧ · Є҆лици же прїа́шѧ е҆го , дасть и҆мъ ѻ҆бласть чѧдомъ бж҃їимъ быти , вѣ́рꙋющимъ въ и҆мѧ е҆го · И҆же не ѿ крови , ни ѿ похо́ти плотъскыѧ̀ , ни ѿ похоти мꙋжьскы́а , н҄о ѿ б҃а родишасѧ · И҆ сло́во плоть бы́сть , и҆ всели́сѧ в н҄ы · И҆ видѣхом̾ сла́вꙋ е҆го , сла́вꙋ ꙗ҆́ко е҆дїнороднаго ѿ ѻ҆ц҃а , и҆спо́лнь блгⷣти і҆ и҆стинны · И҆ѻа́ннъ свѣдѣтельствꙋе̑тъ ѻ҆ немъ , и҆ въꙁва̀ гл҃ѧ . се́й б҄ѣ е҆гоже рѣхъ , и҆же по мнѣ грѧдыи , предо мною бысть , ꙗ҆́ко первѣе мене б҄ѣ · И҆ ѿ и҆сполне́нїа е҆го м҄ы вс҄и прїа́хомъ , и҆ блгⷣть въꙁ̾ блгⷣть · Ꙗ҆́ко ꙁако́нъ моѷсе́ѻⷨ данъ бысть . блгⷣть же і҆ и҆стина і҆с҃ хм҃ъ бысть · ꙁаⷱ‍҇ , в҃ · Бг҃а никтоже видѣ нигдѣже . е҆дїноро́дныи сн҃ъ , сы́й в ло́нѣ ѿчи , то́й и҆сповѣда · И҆ с҄е е҆сть свѣдѣтельство і҆ѻа́нново . е҆гда посла́шѧ жидове ѿ і҆ерⷵли́ма и҆е̑ре́ѧ и҆ левѷты , да въпросѧт̾ е҆го , т҄ы кто̀ е҆си; і҆ и҆сповѣда , и҆ не ѿве́ржесѧ . і҆ и҆сповѣда , ꙗ҆́ко нѣсмь а҆ꙁъ х҃с · И҆ въпроси́шѧ е҆го . чт҄о ѹбо , и҆лїа л҄и е҆си т҄ы; и҆ гл҃а , нѣсмъ . пррⷪ‍҇къ л҄и е҆си ; и҆ ѿвѣща̀ , н҄и . рѣша же е҆мꙋ , кто̀ е҆си , да ѿвѣтъ да́мы посла́вшимъ н҄ы . чт҄о гл҃еши ѻ҆ тебѣ самомъ; рече . а҆ꙁъ гла́съ вопїю́щаго в пꙋсты́ни , и҆спра́вите пꙋть гн҃ь , ꙗ҆́коже рече и҆са́іа пррⷪ‍҇къ · И҆ по́сланїи , бѣ́хꙋ ѿ фарисе́и . и҆ въпроси́шѧ е҆го и҆ рѣшѧ е҆мꙋ . чт҄о ѹбо кр҃ща́еши , а҆ще т҄ы нѣ́си х҃с . н҄и и҆лїа , н҄и пррⷪ‍҇къ; ѿвѣща и҆мъ і҆ѻа́ннъ , гл҃ѧ . а҆ꙁъ кр҃ща́ю водо́ю , посредѣ же васъ стои́тъ , е҆гоже в҄ы не вѣсте . то́й е҆сть грѧды́ѝ по мнѣ , и҆же предо мно́ю бысть . емꙋже нѣ́смь а҆ꙁъ досто́инъ , да ѿрѣшꙋ̀ реме́нь сапогꙋ е҆го · сїа въ виѳава́рѣ бышѧ , ѻ҆б онъ полъ і҆ѻрда́на . и҆дѣже б҄ѣ і҆ѻа́ннъ крⷵтѧ · ꙁаⷱ‍҇ , г҃ · Въ оу҆́трѣѝ же , видѣ і҆ѻа́нн̾ і҆с҃а грѧдꙋща к̾ себѣ . и҆ гл҃а , с҄е а҆гнец̾ бж҃їи , вꙁемлѧѝ грѣхы̀ ми́рꙋ . се́й е҆сть ѻ҆ не́мже а҆ꙁъ рѣхъ . по мнѣ грѧдетъ мꙋжъ , и҆же предо мно́ю бысть , ꙗ҆́ко пе́рвѣе менѐ б҄ѣ · И҆ а́ꙁ̾ не вѣ́дѧхъ е҆го , н҄о да ꙗ҆ви́тсѧ і҆и̑л҃еви , сего ради прїидохъ а҆ꙁъ в̾ водѣ крⷵтѧ · И҆ свѣдѣтеⷧ‍҇ствова і҆ѻа́ннъ , гл҃ѧ . ꙗ҆́ко видѣхъ дх҃ъ сходѧщъ ꙗ҆́ко го́лꙋбъ с̾ нб҃се , и҆ пребысть на не́мъ . и҆ а҆ꙁъ не вѣдѣхъ е҆го . но посла́выѝ м҄ѧ крⷵти́ти водою̀ , то́й мн҄ѣ рече . наⷣ негоже оу҆́ꙁриши дх҃ъ сходѧщь , и҆ пребыва́ющь на немъ , то́й е҆сть крⷵтѧѝ дх҃ом̾ ст҃ы́мъ · И҆ а́ꙁъ видѣхъ , и҆ свѣдѣтельствовахъ , ꙗко се́и е҆сть сн҃ъ бж҃їи · ꙁаⷱ‍҇ , д҃ · Въ ѹтрѣи же па́ки стоа́ше і҆ѻа́ннъ , и҆ ѿ ѹчн҃къ е҆го дв҄а . и҆ ѹꙁрѣв̾ і҆с҃а грѧдꙋща , гл҃а . с҄е а́гнець бж҃їи · И҆ слы́шаста е҆го ѻ́ба ѹчн҃ка гл҃юща , и҆ по і҆с҃ѣ и҆до́ста · ѻ҆бращь же сѧ і҆с҃ , и҆ видѣвъ ѧ҆̀ по себѣ и҆дꙋща , гл҃а и҆́ма , чесо̀ и҆́щета; ѻ҆на же рѣ́ста е҆мꙋ . ра́вви , е҆же гл҃етсѧ скаꙁа́емо , ѹчи́телю , гд̑ѣ живеши; и҆ гл҃а и҆ма , прїидѣта и҆ ви́дѣта · Прїидо́ста же и҆ видѣ́ста гдѣ живѧ́ше , и҆ оу́ него пребы́ста дн҃ь то́и . бѣ же часъ ꙗ҆́ко десѧ́тыи · Бѣ же а҆ндре́а братъ си́мона петра̀ , е҆ді́нъ ѿ ѻ҆бою слы́шавшою ѿ і҆ѻа́нна , и҆ по немъ шеⷣшею · ѻ҆брѣте се́и прежⷣе бра́та свое̑го си́мона , и҆ гл҃а е҆мꙋ . ѻ҆брѣто́хоⷨ месїю , е҆же е҆сть скаꙁа́емо х҃с . и҆ приведѐ е҆го къ і҆с҃ови · Въꙁрѣв же нань і҆с҃ , реⷱ‍҇ . т҄ы е҆си си́монъ сн҃ь і҆ѻ́нинъ , т҄ы нарече́шисѧ ки́фа , е҆же скаꙁа́етсѧ петръ · ꙁаⷱ‍҇ . е҃ · Въ оу҆́трѣѝ же въсхотѣ и҆ꙁыти в̾ галиле́ю , и҆ ѻ҆брѣте фили́ппа . и҆ гл҃а е҆мꙋ  , грѧдѝ по мнѣ . бѣ же фили́пп̾ ѿ виѳсаи́ды , ѿ града а҆ндре́ѻ҆ва и҆ петро́ва · ѻ҆брѣте фили́ппъ наѳана́и̑ла , и҆ гл҃а е҆мꙋ . е҆гоже писа̀ моѷсїи в̾ ꙁако́нѣ , и҆ пррⷪ‍҇цы , ѻ҆брѣто́хоⷨ і҆с҃а , сн҃а і҆ѻ́сифова и҆же ѿ наꙁаре́ѳа · И҆ гл҃а е҆мꙋ наѳана́илъ , ѿ наꙁаре́ѳа мо́жеⷮ ли чт҄о добро̀ быти; гл҃а е҆мꙋ фили́ппъ . прїидѝ и҆ ви́жⷣь · Видѣв же і҆с҃ наѳана́и̑ла грѧдꙋща к̾ себѣ , и҆ гл҃а ѻ҆ немъ . с҄е въи̑стинꙋ і҆ил҃ьтѧнин̾ , в нем̾же льстѝ нѣсть · Гл҃а е҆мꙋ наѳана́илъ . ка́ко м҄ѧ ꙁна́еши; ѿвѣща̀ і҆с҃ , и҆ рече е҆мꙋ . прежде да́же не въꙁ̾гласѝ тебе фили́ппъ , сꙋща поⷣ смоко́вницею видѣхъ тѧ · ѿвѣща̀ наѳана́илъ , и҆ гл҃а е҆мꙋ . ра́вви . ты е҆си сн҃ь бж҃їи , т҄ы е҆си цр҃ь і҆ил҃евъ · ѿвѣща̀ і҆с҃ , и҆ речѐ е҆мꙋ . ꙁане рѣх̾ т҄и , ꙗ҆́ко видѣхъ тѧ поⷣ смоко́вницею , вѣрꙋеши . бо́лшѧ сиⷯ ѹꙁриши · И҆ гл҃а е҆мꙋ . а҆минь а҆минь гл҃ю вамъ . ѿселѣ ѹꙁрите нб҃о ѿвръ́сто , и҆ а҆́гг҃лы бж҃їа въсходѧ́ща , и҆ ниꙁходѧ́ща наⷣ сн҃а члчⷵкаго ·
Глⷡ‍҇а , в҃ · ꙁаⷱ‍҇ , ѕ҃ · И въ тре́тїи дн҃ь , бракъ бысть в ка́нѣ галиле́йстѣи . и҆ б҄ѣ мт҃и і҆с҃ова т҄ꙋ · Ꙁваⷩ‍҇ же бысть и҆ і҆с҃ , и҆ ѹчн҃цы е҆го на́ бракъ . и҆ не доста́вшꙋ винꙋ . гл҃а мт҃и і҆с҃ова к немꙋ̀ , вина не и́мꙋть · Гл҃а е́й і҆с҃ . что̀ е҆сть мн҄ѣ и҆ тебѣ же́но; не ѹ҆̀ прїиде час̾ъ мой · Гл҃а мт҃и е҆го слꙋгамъ . е҆же аще гл҃етъ вамъ , сътвори́те . бѣ́хꙋ же т҄ꙋ водоно́си ка́мени ше́сть , лежа́ще по ѻ҆чищенїю и҆ѹде́йскꙋ , вмѣстѧщемъ по двѣма и҆ли трїемъ мѣрамъ · Гл҃а и҆мъ і҆с҃ , наполните водоно́сы воды̀ . и҆ напо́лниша и҆хъ до верха̀ . и҆ гл҃а и҆мъ , почръпѣте нн҃ѣ , и҆ принесѣте а҆рхїтрикли́нови . и҆ принесо́ша · И҆ ꙗ҆́коже вкꙋсѝ а҆рхїтриклиⷩ‍҇ вина бы́вшаго ѿ воды̀ , и҆ не вѣ́дѧше ѿкꙋд́ꙋ е҆сть , слꙋгы же вѣдѧхꙋ поче́рьпшеѝ во́дꙋ · пригласѝ жениха а҆ръхитриклин̾ , и҆ гл҃а е҆мꙋ . всѧк̾ чл҃къ , прежⷣе до́брое вино̀ полага́етъ , і҆ е҆гда ѹпїю́тсѧ , тогда хꙋжⷣъшее . ты же съблюдѐ до́брое вино̀ досе́лѣ · с҄е сътворѝ нача́токъ ѕна́менїемъ і҆с҃ , в̾ ка́нѣ галиле́йстѣй , и҆ ꙗ҆́вѝ сла́вꙋ свою̀ , и҆ вѣ́ровашѧ во́нь ѹчн҃цы е҆го · ꙁаⷱ‍҇ , ꙁ҃ · По семъ сни́де в капернаоу́мъ , самъ и҆ мт҃и е҆го , и҆ братїа е҆го и҆ ѹчн҃цы е҆го , и҆ т҄ꙋ не мно́гы дн҃и пребышѧ · И҆ блиⷥ б҄ѣ па́сха і҆ѹде́йска , и҆ вꙁы́де въ і҆е̑рлⷵи́мъ і҆с҃ , и҆ ѻ҆брѣте в̾ цр҃кви продаю́щаѧ ѻ҆в̾цѧ̀ и҆ волы , и҆ голꙋби , и҆ пѣнѧжникы сѣдѧ́щаѧ , и҆ сътворѝ биⷱ‍҇ ѿ вр́ьвїи , вс҄ѧ и҆ꙁ̾гна и҆ꙁ̾ цр҃кве ѻ҆вцѧ̀ и҆ волы̀ . и҆ тр́ъжникомъ рас̾сы́па пѣнѧѕѧ , и҆ д̾скы ѻ҆провр́ьже . и҆ прода́ю́щимъ го́лꙋбы рече , въꙁмѣте сїѧ ѿсю́дꙋ , и҆ не твори́те до́мꙋ ѿц҃а мое̑го , до́мꙋ кꙋ́пленаго · Помѧнꙋшѧ же ѹчн҃цы е҆го , ꙗ҆́ко пи́сано е҆сть · жа́лость до́мꙋ твое̑го снѣсть м҄ѧ · ѿвѣщашѧ же і҆ю̑де́е , и҆ рѣшѧ е҆мꙋ . коѐ ꙁна́менїе ꙗ҆́влѧ́еши  , ꙗ҆́ко сїа твори́ши; ѿвѣща і҆с҃ , и҆ рече иⷨ . раꙁори́те цр҃ковь сїю , и҆ трїми дн҃ьми въꙁдви́гнꙋ ю҆̀ . рѣшѧ же і҆ю̑де́е . четыридесѧтъ и҆ шестїю лѣтъ съꙁдана бысть цр҃ковь сїа , и҆ ты ли трими дн҃ьми въꙁдви́гнеши ю҆̀; ѻ҆́н̾ же гл҃аше ѻ҆ цр҃кви тѣла свое̑го · Є҆гда ѹбо в̾ста̀ ѿ мр҃твыхъ , помѧнꙋша ѹченицы  , ꙗ҆́ко с҄е гл҃аше , и҆ вѣ́роваша писанїю , и҆ словеси е҆же рече і҆с҃ · Є҆гⷣаже б҄ѣ въ і҆ерⷵли́мⷯѣ , в̾ пра́ꙁдникъ па́схы , мно́ѕи вѣроваша въ и҆мѧ е҆го , видѧще ѕнаменїа е҆го ꙗ҆́же творѧше · Са́м̾ же і҆с҃ , не вдааше себе в̾ вѣ́рꙋ иⷯ , и҆́мже самъ вѣдѧше вс҄ѧ . и҆ ꙗ҆́ко не требоваше да кт҄о свѣдѣтельствуеⷮ ѻ҆ чл҃цѣ . самъ б҄о вѣдѧше что̀ б҄ѣ в̾ чл҃цѣ · Гла , г · ꙁаⷱ‍҇ , и҃ . Бѣ же чл҃къ ѿ фарїсе́й , никоди́мъ и҆мѧ е҆мꙋ , кн҃ꙁь жидов̾скыи , се́и прїиде къ і҆с҃ꙋ но́щїю , и҆ реⷱ‍҇ е҆мꙋ . ра́вви , вѣмъ , ꙗ҆́ко ѿ б҃а пришелъ е҆си ѹчи́тель . никтоже бо мо́жетъ ѕна́менїи сихъ твори́ти , иⷯже т҄ы твориши , а҆ще не бꙋдетъ б҃гь с ниⷨ · ѿвѣща̀ і҆с҃ , и҆ реⷱ‍҇ е҆мꙋ . а҆ми́нь а҆ми́нь гл҃ю тебѣ . а҆ще не кто роди́тсѧ свы́ше , не мо́жеⷮ ви́дѣти црⷵтвїа бж҃їа · Гл҃а к немꙋ никоди́мъ . ка́ко мо́жет̾ чл҃кь роди́тисѧ ста́ръ сы́и; е҆да мо́жетъ второ́е внити въ ѹтро́бꙋ матере своеа̀ , и҆ роди́тисѧ; ѿвѣща̀ і҆с҃ . а҆ми́нь а҆ми́нь гл҃ю тебѣ , а҆ще кт҄о не роди́тсѧ водо́ю и҆ дх҃ом̾ , не мо́жетъ вни́ти в̾ црⷵтвїе бж҃їе · Рожⷣе́нное ѿ плоти , плоть е҆сть . и҆ роже́нное ѿ дх҃а , дх҃ь е҆сть · Не диви́сѧ , ꙗ҆́ко рѣхъ т҄и , подоба́етъ вамъ роди́тисѧ свы́ше · дх҃ъ , и҆дѣже хо́щетъ , ды́шетъ , и҆ глⷵа е҆го слы́шиши , н҄о не вѣ́си ѿкꙋ́дꙋ прихо́дитъ , и҆ ка́мо и҆́детъ · Та́ко е҆сть всѧкъ чл҃кь рожⷣенны ѿ дх҃а · ѿвѣща̀ никоди́мъ , и҆ рече е҆мꙋ . како мо́гꙋтъ сїа быти; ѿвѣща і҆с҃ , и҆ реⷱ‍҇ е҆мꙋ . т҄ы е҆си ѹчи́тель і҆ил҃евъ , и҆ сихъ л҄и не вѣсѝ; а҆ми́нь а҆ми́нь гл҃ю тебѣ , ꙗ҆́ко е҆же вѣ́мы , гл҃емъ . и҆ е҆же видѣхоⷨ , свѣдѣтельствꙋемъ , и҆ свѣдѣтельства на́шего не прїе́млете · А҆ще ꙁемнаѧ рекохъ вамъ , и҆ не вѣ́рꙋете . како а҆ще рекꙋ ваⷨ нбⷵнаа , вѣ́рꙋете · ꙁаⷱ‍҇ , ѳ҃ · И҆́ никтоже вꙁы́де на́ нб҃о , то́кмо съше́дыѝ с̾ нб҃се , сн҃ь члчⷵкїи , сы́и на нб҃си . и҆ ꙗ҆́коже моѷсїи въꙁнесѐ ꙁмїю в̾ пꙋсты́ни , тако подоба́етъ въꙁнестисѧ сн҃ꙋ члчⷵкомꙋ , да всѧкъ вѣ́рꙋаѝ во́нь не поги́бнетъ , н҄о и́мать животъ вѣ́чныи · ꙁаⷱ‍҇ , і҃ · Тако б҄о въꙁлюбѝ б҃ъ миръ , ꙗ҆́ко и҆ сн҃а свое̑го е҆ді́нороⷣнаго далъ е҆сть , да всѧⷦ‍҇ вѣрꙋаѝ во́нь не поги́бнеⷮ , н҄о и́мать живо́тъ вѣчныи · Не посла̀ б҄о б҃ъ сн҃а свое̑го в̾ ми́ръ , да сꙋ́дитъ ми́рови , н҄о да сп҃се́тсѧ и҆мъ ми́ръ · Вѣрꙋаѝ во́нь , не бꙋдетъ ѻ҆сꙋженъ . а҆ невѣрꙋаѝ  , ѹже ѻ҆сꙋженъ е҆сть , ꙗ҆́ко не вѣ́рова въ и҆мѧ е҆ді́нороⷣнаго сн҃а бж҃їа · Се́и же е҆сть сꙋд̾ , ꙗ҆ко свѣтъ прїиде в̾ ми́ръ , и҆ въꙁлюби́шѧ чл҃цы па́че тм҄ꙋ , неже свѣтъ . бѣшѧ бо и҆хъ дѣла ѕл҄а · Всѧкь б҄о дѣлааѝ ѕлаа , ненави́дитъ свѣта , и҆ не прихо́диⷮ къ свѣтꙋ , да не ѻ҆бличатсѧ дѣла е҆го ꙗ҆́ко лꙋка́ва сꙋть · Творѧѝ же и́стинꙋ , грѧдетъ къ́ свѣтꙋ , да ꙗ҆́вѧⷮсѧ дѣла е҆го ꙗ҆ко ѻ́ бꙁ҃ѣ сꙋть съдѣ́лана · ꙁаⷱ‍҇ , а҃і · По си́хже прїиде іс҃ и҆ ѹчн҃цы е҆го в̾ жидо́вскꙋю ꙁеⷨлю , и҆ т҄ꙋ живѧше с ними , и҆ креща́ше · Бѣ же і҆ѻа́ннъ крⷵтѧ въ е҆но́нѣ , бли́ꙁъ сали́ма , ꙗ҆́ко во́ды мно́гы бѣх́ꙋ т҄ꙋ . и҆ прихождахꙋ , и҆ кр҃щахꙋсѧ · Не ѹ҆̀ б҄о б҄ѣ в̾саженъ въ темни́цꙋ і҆ѻ҆а́ннъ · Бы́сть же стѧꙁа́нїе ѿ ѹчн҃къ і҆ѻа́нновѣхъ съ і҆ю̑де́ѝ ѻ҆ ѻ҆чище́нїи . и҆ прїидо́ша къ і҆ѻа́ннꙋ , и҆ реко́шѧ е҆мꙋ . ра́вви , и҆же б҄ѣ с тобо́ю ѻ҆б о́нъ полъ і҆ѻ҆рда́на , е҆мꙋже т҄ы свⷣѣтельствова , с҄е се́и кр҃ща́етъ , и҆ вс҄и грѧдꙋтъ к немꙋ · ѿвѣща̀ і҆ѻа́ннъ , и҆ рече . не мо́жетъ чл҃къ прїимати ничесоже , а҆ще не бꙋ́детъ дано̀ е҆мꙋ с̾ нб҃сѐ · в҄ы сами мн҄ѣ свѣдѣтельствꙋете , ꙗ҆́ко рѣхъ , нѣ́смь а҆ꙁъ х҃с , н҄о ꙗ҆́ко посланъ есмь преⷣ ниⷨ · И҆мѣаѝ невѣ́стꙋ , женихъ е҆сть . а҆ дрꙋгъ жениховъ стоѧ и҆ послꙋшаѧ е҆го , радостїю радꙋетсѧ ꙁа́ глⷵа жениховъ · Сїа ѹбо ра́дость моа̀ и҆спол̾нисѧ . ѻ҆номꙋ подоба́етъ растѝ , мнѣ же ма́литисѧ · Грѧдыѝ свы́ше , наⷣ всѣми е҆сть , сы́и ѿ ꙁемлѧ , ѿ ꙁемлѧ е҆сть , и҆ ѿ ꙁемлѧ̀ гл҃етъ · Грѧдыѝ с̾ нб҃сѐ , наⷣ всѣми е҆сть . и҆ е҆же видѣ и҆ слы́ша , с҄е свѣдѣтельствꙋетъ , и҆ свѣдѣтельства е҆го никтоже прїе́млетъ · Прїе́мыѝ е҆го свѣдѣтельство , вѣ́рова , ꙗ҆́ко б҃ъ и́стиненъ е҆сть · Є҆гоже б҄о посла̀ б҃ъ , гл҃ы бж҃їа гл҃етъ . не в мѣ́рꙋ бо б҃ъ даетъ дх҃а . ѿц҃ь бо лю́битъ сн҃а , и҆ всѧ̀ дасть в рꙋцѣ е҆го · Вѣрꙋаѝ в̾ сн҃а , и́мать живоⷮ въчныи . а҆ и҆же не вѣрꙋетъ в̾ сн҃а , не оу́ꙁритъ живота̀ , н҄о гнѣвъ бж҃їи пребываеⷮ на неⷨ ·
Глⷡ‍҇а , д҃ · Єгда ѹбо раꙁꙋмѣ і҆с҃ , ꙗ҆́ко ѹслы́шашѧ фарисе́е , ꙗ҆́ко і҆с҃ множаиша ѹчн҃кы творитъ и҆ кр҃ща́етъ , неже і҆ѻ҆а́ннъ . і҆с҃ же самъ не кр҃ща́ше , н҄о ѹ҆чн҃цы е҆го . ѻ҆ста́ви і҆ѹде́ю , і҆ и҆де пакы в̾ галиле́ю · подобаше же е҆мꙋ проитѝ сквоꙁѣ самарїю · ꙁаⷱ‍҇ , в҃і · Прїиде ѹбо въ́ граⷣ самарїи́скїи , гл҃емыи сѷхарь , блиꙁъ ве́си ю҆̀же дастъ і҆а̀ковъ іѻ́сифꙋ сн҃ꙋ свое̑мꙋ · Бѣ же т҄ꙋ и҆сточникъ і҆а̑ковль . і҆с҃ же трꙋжⷣъсѧ ѿ пꙋти , сѣдѧ́ше та́ко на и҆сто́чницѣ , бѣ же ꙗ҆́ко чаⷵ шестыи · Прїиде жена̀ ѿ самарї́а почръпа́ти во́дꙋ · Гл҃а е́й і҆с҃ , да́жⷣъ м҄и пи́ти . ѹчн҃цы б҄о е҆го ѿшли бѣхꙋ въ́ градъ , да бр́ашна кꙋ́пѧть · Гл҃а е҆мꙋ жена̀ самарѧныни . ка́ко т҄ы жидови́нъ сыи , ѿ мене пити про́сиши жены̀ самарѧныни сꙋщей; не прикаса́юⷮ бо сѧ жидове самарѧ́нѣхъ · ѿвѣща̀ і҆с҃ , рече е́й . а҆ще б҄ы вѣ́дала да́ръ бж҃їи , и҆ кт҄о е҆сть гл҃ѧѝ т҄и , да́жⷣь м҄и пити , т҄ы бы проси́ла ѹ него , и҆ далъ т҄и бы̀ во́дꙋ жи́вꙋ · Гл҃а е҆мꙋ жена̀ , г҃и ни почръпа́ла и҆маши , и҆ стꙋденецъ е҆сть глꙋбо́къ . ѿкꙋдꙋ ѹбо и́маши во́дꙋ жи́вꙋ; е҆да т҄ы болїи е҆си ѿц҃а нашего і҆акова , и҆же дастъ наⷨ стꙋденецъ се́й . и҆ то́й и҆ꙁ̾ него пиⷮ , и҆ сн҃ове е҆го , и҆ скотѝ е҆го; ѿвѣща̀ і҆с҃ , и҆ рече е́й . всѧ́къ пїаѝ ѿ воды̀ сеа̀ , вжа́жⷣетсѧ па́кы . а҆ и҆же пїе́тъ ѿ воды̀ ю҆̀же а҆ꙁъ дамъ е҆мꙋ , не вжа́жⷣетсѧ въ́ вѣкы . н҄о вода̀ ю҆̀же а҆ꙁъ дамъ е҆мꙋ , бꙋ́дет̾ в немъ и҆сто́чникъ воды̀ текꙋща в̾ жївотъ вѣчныи · Гл҃а к немꙋ жена̀ . г҃и , да́жⷣь м҄и сїю во́дꙋ , да ни жа́жⷣꙋ , нї прихожⷣꙋ сѣмо почръпати · гл҃а е́й і҆с҃ , и҆дѝ пригласѝ мꙋж́а свое̑го , и҆ прїидѝ сѣмо · ѿвѣща̀ жена̀ , и҆ рече е҆мꙋ . не и́мамъ мꙋж́а · Гл҃а е́й і҆с҃ . до́брѣ реⷱ‍҇ ꙗ҆́ко мꙋжа не и́мамъ . пѧть б҄о мꙋжїи и҆мѣ́ла е҆си , и҆ нн҃ѣ е҆гоже и́маши , нѣсть т҄и мꙋжъ . с҄е въи҆́стинꙋ рекла̀ е҆си · Гл҃а е҆мꙋ жена . г҃и , ви́жꙋ ꙗ҆́ко пррⷪ‍҇къ е҆си т҄ы . ѿц҃ы на́ши в го́рѣ се́й поклони́шасѧ . и҆ в҄ы гл҃ете , ꙗ҆ко въ і҆е̑рⷵли́мѣхъ е҆сть мѣ́сто , и҆дѣже кла́нѣтисѧ подоба́етъ · Гл҃а е́й і҆с҃ , же́но , вѣрꙋ м҄и и҆мѝ , ꙗ҆́ко грѧдетъ часъ , е҆гда нѝ в̾ горѣ се́й , ни въ і҆ерⷵлі́мⷯѣ покло́нитесѧ ѿц҃ꙋ · в҄ы кла́нѧе̑тесѧ . е҆гоже не вѣ́сте . м҄ы кла́нѧемсѧ е҆гоже вѣ́мы . ꙗ҆́ко сп҃се́нїе ѿ і҆ѹде́й е҆сть · н҄о грѧдетъ часъ , и҆ нн҃ѣ е҆сть , е҆гда и҆стиннїи поклонницы покло́нѧтсѧ ѿц҃ꙋ дх҃омъ і҆ и҆стиною . и҆б҄о ѿц҃ъ , таковѣхъ и҆щеⷮ поклонѧ́ющихъсѧ ӗмꙋ · дх҃ъ е҆сть б҃ъ , і҆ и҆же кла́нѧетсѧ е҆мꙋ , дх҃омъ і҆ и́стиною достои́тъ кла́нѧтисѧ · Гл҃а е҆мꙋ жена̀ , вѣм́ы , ꙗ҆́ко месїа прїидеⷮ гл҃емыѝ х҃с , е҆гда то́й прїидетъ , въꙁвѣститъ наⷨ вс҄ѧ · Гл҃а е́й і҆с҃ . а́ꙁъ е҆смь гл҃ѧѝ с тобою · И҆ тогда̀ прїидо́шѧ ѹченицы е҆го , и҆ чюжⷣахꙋсѧ ꙗ҆́ко съ жено́ю гл҃аше . никтоже б҄о рече чесо́ и҆́щеши , и҆ли чт҄о гл҃еши с нею́; ѻ҆стави же водоно́съ свой жена̀ , і҆ и́де въ ѓраⷣ , и҆ гл҃а чл҃комъ . прїдѣте , и҆ видите чл҃ка , и҆же рече м҄и вс҄ѧ е҆ли́ка сътворихъ . е҆да то́й еⷵ х҃с; и҆ꙁыдоша же и҆́ꙁ града , и҆ грѧдѧ́хꙋ к немꙋ · Межⷣꙋ же симъ , молѧ́хꙋ е҆го ѹчн҃цы е҆го , гл҃юще , ра́вви , ꙗ҆́жⷣъ · ѻ҆́н же рече и҆мъ . а҆ꙁъ бра́ш̾но и҆́маⷨ ꙗ҆́сти , е҆гоже в҄ы не вѣ́сте · Гл҃ахꙋ же ѹчн҃цы к̾ себѣ . е҆да кт҄о принесе е҆мꙋ ꙗ҆́сти; гл҃а и҆мъ і҆с҃ . моѐ бра́шно е҆сть , да сътворю во́лю пославшаго м҄ѧ , и҆ съвершꙋ дѣ́ло е҆го · не вы̀ л҄и гл҃ете , ꙗ҆́ко е҆ще четы́ри мѣсѧци сꙋть , и҆ жатва прїидетъ; с҄е гл҃ю вамъ , въꙁведѣте ѻ҆́чи ваши , и҆ ви́дите ни́вы , ꙗ҆́ко пла́вы сꙋть к̾ жа́твѣ ѹже . и҆ жнѧѝ , м̾ꙁдꙋ̀ прїе́млетъ . и҆ събира́етъ плоⷣ в̾ животъ вѣ́чныи , да сѣаѝ в̾кꙋпѣ радꙋетсѧ и́ жнѧѝ . ѻ҆ семъ б҄о сло́во е҆сть и҆стинное , ꙗ҆ко и҆́нъ еⷵ сѣ́аѝ , і҆ и́нъ е҆сть жнѧѝ . а҆ꙁъ послахъ в҄ы жати , и҆дѣже в҄ы не трꙋди́стесѧ . и҆нїи трꙋди́шасѧ , и҆ в҄ы в̾ трꙋдъ иⷯ в̾нидо́сте · ѿ града же того мно́ѕи вѣ́роваша во́нь ѿ самарѧнъ , ꙁа́ слово женѣ свѣдѣтельствꙋющи . ꙗ҆́ко речѐ м҄и вс҄ѧ е҆ли́ка сътворихъ · Є҆гда же прїидо́ша к немꙋ самарѧ́не , молѧ́хꙋ е҆го дабы̀ пребылъ ѹ ниⷯ . и҆ пребысть т҄ꙋ два̀ дн҃и . и҆ мно́го па́че вѣ́роваша ꙁа́ слово е҆го · Женѣ ж́е гл҃ахꙋ , ꙗ҆́ко не ктомꙋ ꙁа твою бесѣ́дꙋ вѣ́рꙋемъ . сами б҄о слы́шахомъ . и҆ вѣмы , ꙗ҆́ко се́й е҆сть въи҆́стинꙋ сп҃съ мирꙋ х҃с · По двоюⷤ‍ⷷ дн҃ю и҆ꙁыде ѿтꙋдꙋ , і҆ иде в̾ галилею . самъ б҄о і҆с҃ свѣдѣтельствоваше , ꙗ҆́ко пррⷪ‍҇къ въ свое̑мъ ѿч҃ьстви чьсти не и҆́мат̾ . е҆гда же прїиде в галиле́ю , прїа́шѧ е҆го галиле́ане , вс҄ѧ видѣв̾ше , ꙗ҆́же сътворѝ въ і҆е̑рⷵли́мѣхъ в̾ пра́ꙁⷣникъ . и҆ тїи б҄о прїидо́шѧ в̾ пра́ꙁⷣникъ · Прїиде же пакы і҆с҃ в̾ ка́нꙋ галилеи̑скꙋ , и҆дѣже сътворѝ во́дꙋ в̾ вино̀ · ꙁаⷱ‍҇ , г҃і · И҆́ б҄ѣ нѣ́кїи цр҃евъ мꙋж́ъ , е҆гоже сн҃ъ болѧше в̾ капернаѹмѣ се́й слы́шавъ ꙗ҆́ко і҆с҃ прїиде ѿ і҆ѹде́а в̾ галиле́ю , и҆́де к немꙋ , и҆ молѧ́ше е҆го , да снидетъ і҆ и́сцѣлитъ сн҃а е҆го . хотѧше б҄о ѹмрети · Рече ѹбо і҆с҃ к̾ немꙋ . а҆ще ꙁна́менїи и҆ чюдесъ не ви́дите , не и́мате вѣ́ровати · Гл҃а к̾ немꙋ цр҃ев̾ мꙋжъ . г҃и , сни́ди прежⷣе даже не оу҆́мретъ ѻ҆троча моѐ · Гл҃а е҆мꙋ і҆с҃ . и҆дѝ , сн҃ъ твой жи́въ еⷵ . и҆ вѣ́рова чл҃къ словесѝ е҆же рече е҆мꙋ і҆с҃ , і҆ и҆дѧ́ше · А҆бїе же в̾ходѧ́щꙋ е҆мꙋ , с҄е рабѝ е҆го срѣто́ша е҆го . и҆ въꙁвѣсти́ша е҆мꙋ гл҃юще , ꙗ҆́ко сн҃ъ твой живъ еⷵ · Въпрашаше ѹбо ѿ нихъ часъ , в кото́ры̏ бо́ле е҆мꙋ бысть , и҆ рѣшѧ е҆мꙋ . ꙗ҆́ко вчера̀ в̾ чаⷵ сеⷣмыи , ѻ҆стави е҆го ѻ҆́гнь · Раꙁꙋмѣ же ѿц҃ъ , ꙗ҆́ко то́й б҄ѣ часъ , во́ньже рече е҆мꙋ і҆с҃ , ꙗ҆ко сн҃ъ твой живъ е҆сть . и҆ вѣ́рова самъ . и҆ ве́сь домъ е҆го · Се̑ пакы в̾то́рое ꙁна́менїе сътворѝ і҆с҃ , пришедъ ѿ і҆ѹде́а въ галиле́ю ·
Глⷡ‍҇а , е҃ · ꙁаⷱ‍҇ , д҃і · По си́х б҄ѣ пра́ꙁⷣникъ і҆ѹде́искый , и҆ вꙁы́де і҆с҃ в̾ъ і҆ерⷵли́м̾ · е҆́сть же въ і҆ерⷵли́мѣхъ на ѻ҆́вчїи кꙋпели . ꙗ҆́же гл҃етсѧ е҆ѷре́искы , виѳе́ꙁда . пѧть притво́ръ и҆мꙋщи · В тѣ́хъ слежа́ше множество болѧ́щихъ , слѣпыⷯ , хро́мыхъ , сꙋхихъ , чѧ́ющихъ движе́нїа водѣ · А҆́гг҃лъ б҄о гн҃ь на всѧ́ко лѣто схожⷣа́ше в кꙋпѣ́ль и҆ въꙁмꙋща́ше во́дꙋ · И҆ и́же пр́ъвѣе вла́жаше по воꙁмꙋще́нїи водѣ , ꙁдра́в̾ быва́ше , ꙗ҆́цѣ́м же недꙋгомъ ѻ̆дръжимъ быва́ше · Бѣ же т҄ꙋ нѣ́кїи чл҃къ , тридесѧте и҆ ѻ҆смь лⷮѣ и҆́мыѝ в недꙋ́ꙁѣ свое̑мъ · Сего видѣвъ і҆с҃ лежа́ща . и҆ раꙁꙋмѣв̾ ꙗ҆́ко мно́га лѣта ѹже и҆мѧше в недꙋ́ꙁѣ , гл҃а е҆мꙋ . хо́щеши л҄и цѣлъ бы́ти; ѿвѣща е҆мꙋ недꙋж́ъный . е҆́й г҃и , чл҃ка не и҆мамъ да е҆гда въꙁмꙋтитсѧ вода̀ , в̾ве́ржет м҄ѧ в кꙋпѣлъ · Є҆гда же прихождꙋ̀ а҆́ꙁъ , и҆́нъ прежде мене сла́ꙁитъ · Гл҃а е҆мꙋ і҆с҃ , въста́ни , въꙁмѝ ѻ҆дръ твои , и҆ ходи · И҆ а҆́бїе ꙁдра́въ бы́сть чл҃къ . и҆ вꙁе́м ѻ҆дръ сво́и , и҆ хожда́ше . б҄ѣ же сꙋбо́та в то́й дн҃ь · Гл҃ахꙋ же жидове и҆сцѣлѣвшемꙋ . сꙋбота е҆сть , и не досто́ит̾ ти вꙁѧ́ти ѻ҆дра̀ свое̑го · Ѡ҆́н же ѿвѣща̀ и҆мъ . и҆же м҄ѧ сътворѝ цѣла̀ , то́й мн҄ѣ рече . въꙁми ѻ҆́дръ твои и҆ ходи · Въпроси́ша же е҆го , кт҄о е҆сть чл҃къ рекїи́ т҄и въꙁмѝ ѻ҆дръ твои и҆ ходи · И҆сцѣлѣвыи же не вѣдѧше кт҄о е҆сть . і҆с҃ б҄о ѹклони́сѧ народꙋ сꙋщꙋ на мѣстѣ · Потомже ѻ҆брѣте е҆го і҆с҃ въ цр҃кви и҆ рече е҆мꙋ . с҄е ꙁдравъ бы́сть , ктомꙋ̀ не съгрѣша́и , да не го́ре ти чт҄о бꙋ́детъ · И҆́де же чл҃къ , и҆ повѣда и҆ѹде́ѻмъ , ꙗ҆́ко і҆с҃ е҆сть и҆́же м҄ѧ сътворѝ цѣла̀ · И҆ сего ради гонѧ́хꙋ і҆с҃а и҆ѹде́е , і҆ и҆ска́хꙋ е҆го ѹби́ти , ꙁане сїа творѧ́ше в сꙋбо́тꙋ . і҆с҃ же ѿвѣщава́ше и́мъ · ꙁаⷱ‍҇ , е҃і · Ѿц҃ъ мо́и досе́лѣ дѣ́лаетъ , и҆ а҆́ꙁъ дѣ́лаю · Сего́же ради па́че и҆ска́хꙋ е҆го и҆ѹде́е ѹби́ти , ꙗ҆́ко не то́кмо раꙁарѧ́ше сꙋбо́тꙋ , н҄о и҆ ѿц҃а свое̑го гл҃аше б҃а , ра́вен сѧ творѧ б҃ꙋ · ѿвѣща́в же і҆с҃ и҆ рече и҆́мъ . а҆ми́нь а҆ми́нь гл҃ю ва́мъ , не мо́жетъ сн҃ъ твори́ти ѻ҆ себѣ ничесо́же , а҆ще не е҆́же ви́дитъ ѿц҃а творѧ́ща . ꙗ҆́же б҄о ѻ҆́нъ твориⷮ сїа и҆ сн҃ъ та́кожⷣе твори́тъ · ѿц҃ъ бо любитъ сн҃а . и҆ вс҄ѧ покаꙁꙋ́етъ е҆мꙋ ꙗ҆́же са́мъ твори́тъ , и҆ бо́лша си́хъ пока́жетъ е҆мꙋ дѣ́ла , да вы̀ чꙋ́дитесѧ · Ꙗ҆́коже б҄о ѿц҃ъ въскр҃ша́етъ мертвыа и҆ живи́тъ , та́ко и҆ сн҃ъ и҆́хже хо́щетъ живитъ · ѿц҃ъ б҄о не сꙋ́диⷮ никомꙋже , н҄о сꙋд̾ ве́сь да́сть сн҃ови , да вс҄и чтꙋть сн҃а , ꙗ҆́коже чтꙋть ѻ҆ц҃а · И҆́же не чте́ть сн҃а , не чте́ть ѻ҆ц҃а посла́вшаго е҆го · ꙁаⷱ‍҇ , ѕ҃і · А҆́ми́нь а҆ми́нь гл҃ю ва́мъ , ꙗ҆ко сл́ꙋшаѧѝ словесѐ мое̑го . и҆ вѣрꙋаѝ посла́вшемꙋ м҄ѧ , и҆́мать живо́тъ вѣчныи · И҆ на сꙋдъ не прїидеть , н҄о пре́идеть ѿ смр҃ти в животъ · А҆ми́нь а҆ми́нь гл҃ю вамъ , ꙗ҆́ко грѧдетъ чаⷵ , и́ нн҃ѣ есть , е҆гда мр҃твїи ѹслы́шѧтъ глⷵа сн҃а бж҃їа . и҆ ѹслы́шавшеѝ , ѻ҆живꙋтъ · Ꙗ҆́коже б҄о ѿц҃ъ и҆́мать живо́т̾ в себѣ , та́ко да́сть и҆ сн҃ови живо́тъ и҆мѣти в себѣ , и҆ ѻ҆́бласть дасть е҆мꙋ и҆ сꙋ́дъ творити ꙗ҆ко сн҃ъ чл҃чь е҆сть , не диви́тесѧ семꙋ · Ꙗ҆́ко грѧдетъ ча́съ , во́нже вс҄и с́ꙋщїи въ гробѣхъ , ѹслы́шѧтъ гла́съ сн҃а бж҃їа · И҆ и҆ꙁы́дꙋть сътво́ршеѝ бл҃га́ѧ , въ воскрешенїе животꙋ · А҆ сътво́ршеѝ ꙁла́а , въ воскрешенїе сꙋдꙋ · Не могꙋ а҆́ꙁ̾ ѻ҆ себѣ творити ничесо́же · ꙁаⷱ‍҇ , ꙁ҃і · Ꙗ҆́коже слы́шꙋ , сꙋждꙋ , и҆ сꙋдъ мо́и пра́веденъ е҆сть . ꙗ҆́ко не и́щꙋ во́лю мою̀ , н҄о во́лю посла́вшаго м҄ѧ ѻ҆ц҃а · А҆ще а҆́ꙁъ свѣдѣтельствꙋю ѻ҆ мнѣ , свѣдѣтельство мое нѣсть и҆́стино . и҆́нъ е҆сть свѣдѣтельствꙋаѝ ѻ҆ мнѣ · И҆ вѣмъ ꙗ҆́ко и҆́стинно е҆сть свѣдѣтел̾ство , е҆́же свѣдѣтельствꙋетъ ѻ҆ мнѣ · Вы̑ посла́сте къ і҆ѻа́ннꙋ , и҆ свѣдѣтельствова ѻ҆ и҆́стиннѣ · А҆ꙁ̾ же не ѿ чл҃ка свѣдѣтельства прїе́млю н҄о сїа гл҃ю , да в҄ы сп҃се́ни бꙋ́дете · ѻⷩ‍҇ бѣ свѣти́лникъ , горѧ и҆ свѣтѧ , вы́ же хотѣ́сте въꙁрадоватисѧ в ча́съ свѣтѣнїа е҆го · А҆ꙁ же и҆́мамъ свѣдѣтельство боле і҆ѻ҆а́ннова . дѣ́ла б҄о ꙗ҆́же дастъ мн҄ѣ ѿц҃ъ да съвръшꙋ ѧ҆̀ , т҄а дѣ́ла , ꙗ҆́же а҆ꙁъ творю̀ , свѣдѣтельствꙋютъ ѻ҆ мнѣ , ꙗ҆́ко ѿц҃ъ м҄ѧ посла̀ . и҆ посла́выѝ м҄ѧ ѿц҃ъ , то́й свѣдѣтельствова ѻ҆ мнѣ , Ни гла́са е҆го нигдѣже слы́шасте · ни видѣ́нїа е҆го видѣ́сте , и҆ словесѐ е҆го не и́мате пребыва́юща в̾ васъ . ꙁане е҆гоже то́й посла̀ , семꙋ̀ в҄ы вѣ́рꙋ не е́млете · И҆спыта́ите писа́нїа , ꙗ҆ко в҄ы мнитѐ в нихъ и҆мѣти животъ вѣ́чныи , и҆ т҄а сꙋть свѣдѣтельствꙋюща ѻ҆ м̀нѣ , и҆ не хо́щете прїитѝ къ мнѣ , да живоⷮ и́мате · Сла́вы ѿ чл҃къ не прїе́млю , н҄о раꙁꙋмѣхъ в҄ы , ꙗ҆ко любве бж҃їа не и́мате в себѣ · А҆ꙁъ прїидоⷯ въ и҆мѧ ѿц҃а мое̑го , и҆ не прїе́млете менѐ · А҆ще и҆нъ прїи детъ въ и҆мѧ своѐ , того̀ прїе́млете · Ка́ко в҄ы мо́ жете вѣровати . сла́вы дрꙋгъ ѿ дрꙋга прїе́м̾люще . и҆ сла́вꙋ ю҆́же ѿ е҆ді́ного б҃а не и́щете; не мни́ те , ꙗ҆ко а҆ꙁъ на в҄ы рекꙋ̀ къ ѿц҃ꙋ . е҆сть и҆же на в҄ы гл҃етъ моѷсїи , на́нь же в҄ы ѹпова́ете · А҆ще б҄о бы́сте вѣ́ровали моѷсе́ѻви , вѣ́ровали бысте ѹбо и҆ мнѣ . ѻ҆ мнѣ б҄о то́и писа̀ . а҆ще ли того писа́нї ѻм̾ не вѣ́рꙋете , ка́ко мои́мъ гл҃омъ вѣрꙋ и҆мете;
Глⷡ‍҇а , ѕ҃ · По сихъ и́де і҆с҃ на ѻ́нъ полъ мо́рѧ галиле́а тиверїа́дъскы , и҆ по неⷨ и҆дѧше наро́дъ мно́г̾ , ꙗ҆́ко видѧхꙋ ꙁна́менїа е҆го , ꙗ҆же творѧ́ше на недꙋж́ныⷯ · Вꙁы́де же на́ горꙋ і҆с҃ , и҆ т҄ꙋ сѣдѧше съ ѹчн҃кы свои́ми · Бѣ же бли́ꙁъ па́сха , пра́ꙁнⷣикъ жидо́вскыи · ꙁаⷱ‍҇ , и҃і · Въꙁвеⷣ ѹбо і҆с҃ ѻ҆́чи  , и҆ видѣ ꙗ҆́ко мно́гъ народъ грѧдетъ к̾ немꙋ , гл҃а к̾ фїли́п̾пꙋ чимъ кꙋ́пимъ хлѣ́бы , да ꙗ҆́дѧⷮ сїи; се́же гл҃аше и҆скꙋша́а е҆го . сам̾ б҄о вѣ́дѧше , чт҄о хо́щетъ сътвори́ти · ѿвѣща̀ е҆мꙋ фили́ппъ . двѣма сто́ма пѣ́нѧѕь хлѣбы не довлѣюⷮ и҆мъ , да ко́жⷣо иⷯ ма́ло чт҄о прїимеⷮ · Гл҃а е҆мꙋ е҆ді́нъ ѿ ѹчн҃къ е҆го , а҆ндрѣа́ братъ симона петра . е҆сть ѻ҆трочищъ ꙁд̑ѣ е҆ ді́нъ , и҆же и́мать пѧть хлѣбъ ꙗ҆́чме́ннѣхъ , и҆ дв҄ѣ ры́бѣ . но сїи что сꙋть в сели́ко; рече же і҆с҃ , сътвори́те чл҃кы въꙁлежти · Бѣ же трава̀ мно́га на мѣ́стѣ . въꙁлеже ѹбо мꙋжїи числомъ ꙗ҆́ко пѧть ты́сѧщь · Прїа́тъ же хлѣбы і҆с҃ . и҆ хвалꙋ̀ въꙁдавъ , подастъ ѹчн҃комъ , ѹчн҃цы же въꙁле жа́щимъ · Та́кожде и҆ ѿ ры́бꙋ , е҆лико хотѧ́хꙋ . и҆ ꙗ҆́ко насы́тишасѧ , гл҃а ѹчн҃комъ своиⷨ . съ берѣте и҆ꙁбыткы ѹкрꙋ́хъ , да не поги́бнетъ нич тоже . събра́ша же , и҆ і҆сполнишѧ дв҄анадесѧте ко́шѧ ѹкрꙋхъ , ѿ пѧти хлѣбъ ꙗ҆́чме́ннⷯѣ , и҆же и҆ꙁбы́ша ꙗ҆́дъшимъ · ꙁаⷱ‍҇ , ѳ҃і · Чл҃цы же видѣвше ꙁна́менїе , е҆же сътворѝ і҆с҃ , гл҃ахꙋ , ꙗ҆́ко се́и е҆сть въи҆́стинꙋ пррⷪ‍҇къ . грѧдыѝ в̾ миръ · И҆с҃ же раꙁꙋмѣвъ , ꙗ҆́ко хотѧтъ прїитѝ , да въсхи́тѧтъ е҆го , и҆ сътворѧⷮ е҆го цр҃ѧ , ѿи́де паки в̾ го́рꙋ е҆ді́н̾ · Ꙗ҆́ко поꙁдѣ бысть , снидошѧ ѹченицы е҆го на́ море . і҆ влѣѕо́шѧ в корабль , и҆ і҆дѧ́хꙋ на ѻ́нъ полъ морѧ в̾ капернаоу́мъ . и҆ тм҄а а҆́бїе бысть , и҆ не ѹ҆̀ б҄ѣ пришелъ к нимъ і҆с҃ · Мо́ре же вѣтрꙋ ве́лїю ды́хающꙋ , въꙁ̾двиꙁа́шесѧ . гребше же ꙗ҆́ко стадїи двадесѧтъ и҆ пѧть , и҆л҄и тридесѧте , ѹꙁрѣша і҆с҃а ходѧща по́ морю , и҆ блиⷥ кораблѧ̀ бывша , ѹбоа́шѧсѧ · ѻ҆́н̾ же гл҃а и҆мъ , а҆ꙁъ е҆смь , не бо́йтесѧ . хотѧ́хꙋ же прїа́ти е҆го в̾ кора́бль , и҆ абїе корабль бысть на ꙁемли , в нюже и҆дѧ́хꙋ · Въ ѹтрѣи же нароⷣ и҆же стоѧ́ше ѻ҆б онъ полъ мо́рѧ , видѣвъ ꙗ҆́ко кораблѧ̀ и҆ного̀ не бѣ т҄ꙋ , то́кмо е҆ді́нъ то́и , во́ньже внидо́ша ѹчн҃цы е҆го , и҆ ꙗ҆́ко не вни́де съ ѹчн҃кы свои́ми і҆с҃ в кора́бль , н҄о е҆ді́ни ѹчн҃цы е҆го и҆до́ша · И҆ і́ни прїидо́ша кораблѝ ѿ тиверїа́ды , бли́ꙁъ мѣста , и҆дѣже ꙗ҆до́ша хлѣ́бы , хвалꙋ̀ въꙁдавше гв҃и · Є҆гда же видѣша наро́ди , ꙗ҆ко і҆с҃а не бысть т҄ꙋ , ни ѹчн҃кы е҆го , влѣꙁо́шѧ сами в кораблѧ , и҆ прїидо́шѧ в̾ капернаѹмъ , и҆́щꙋще і҆с҃а . и҆ ѻ҆брѣтше е҆го ѻ҆б онъ полъ мо́рѧ , рѣш́а е҆мꙋ . ра́вви , когда ꙁд̑ѣ бысть; ѿвѣща̀ и҆мъ і҆с҃ , и҆ рече . а҆ми́нь а҆ми́нь гл҃ю вамъ . и҆́щете мене , не ꙗ҆́ко видѣсте ꙁна́менїе , н҄о ꙗ҆́ко ꙗ҆до́сте хлѣ́бы , и насы́тистесѧ · ꙁаⷱ‍҇ , к҃ · Дѣ́лаите не бра́шно ги́блющее , н҄о бра́шно пребыва́ющее въ животѣ вѣчнемъ , е҆же сн҃ь члчⷵкїи вамъ дасть . сего б҄о ѿц҃ь ꙁна́мена б҃ъ · Рѣша же к̾ немꙋ . чт҄о сътворимъ , да дѣ́лаемъ дѣ́ла бж҃їа; ѿвѣща̀ і҆с҃ , и҆ рече и҆мъ . с҄е е҆сть дѣло бж҃їе , да вѣрꙋете в̾ то́и , е҆гоже посла̀ ѻ҆́нъ · Рѣша же е҆мꙋ . ко́е ѹбо т҄ы твориши ꙁна́менїе , да ви́димъ и҆ вѣрꙋ и҆меⷨ тебѣ; чт҄о дѣ́лаеши; ѿц҃ы наши ꙗ҆́дошѧ ма́ннꙋ в̾ пꙋсты́ни , ꙗ҆коже е҆сть пи́сано хлѣбъ с̾ нб҃сѐ дастъ и҆мъ ꙗ҆́сти · Рече ѹбо и҆мъ і҆с҃ . а҆ми́нь а҆ми́нь гл҃ю вамъ · не моѷсїи дастъ вамъ хлѣб̾ с̾ нб҃сѐ , но ѿц҃ь мой дастъ вамъ хлѣба и́стиннаго с нб҃сѐ · Хлѣбъ бо бж҃їи е҆сть сходѧѝ с̾ нб҃сѐ , и҆ дааѝ живоⷮ ми́рꙋ · Рѣшѧ ѹбо к немꙋ . г҃и , всегда̀ да́ждь намъ хлѣбъ се́и · Реⷱ‍҇ же и҆мъ і҆с҃ · ꙁаⷱ‍҇ , к҃а · А҆́ꙁъ е҆смь хлѣбъ животныи . грѧдыѝ къ мнѣ , не и́мать в̾ꙁалка́тисѧ . и҆ вѣрꙋаѝ в м҄ѧ , не и́мать в̾жада́тисѧ никогдаже . н҄о рѣхъ ваⷨ , ꙗ҆́ко и҆ видѣ́сте м҄ѧ , и҆ не вѣ́рꙋете · Все е҆же дастъ ми ѿц҃ь , къ мнѣ прїидеⷮ . и҆ грѧдꙋщаго къ мнѣ не и҆жⷣенꙋ во́нъ · Ꙗ҆́ко снидохъ с нб҃се , не да творю во́лю мою̀ , н҄о во́лю посла́вшаго мѧ ѿц҃а · Се же е҆сть во́лѧ посла́в̾шаго м҄ѧ ѿц҃а , да вс҄е е҆же дастъ м҄и , не погꙋблю ѿ него , н҄о въскрешꙋ е҆̀ в̾ послⷣѣнїи дн҃ь · ꙁаⷱ‍҇ , к҃в · Се́ же е҆сть волѧ посла́вшаго м҄ѧ , да всѧкъ видѧѝ сн҃а , и҆ вѣрꙋа в него , и҆́мать животъ вѣчныи , и҆ въскрешꙋ е҆го а҆ꙁъ в̾ послѣднїи дн҃ь · Роптахꙋ ѹбо і҆ѹде́е ѻ҆ немъ , ꙗ҆́ко рече , а҆́ꙁъ е҆смъ хлѣбъ съшедыѝ с̾ нб҃сѐ . и҆ гл҃ахꙋ , не се́й л҄и е҆сть і҆с҃ сн҃ъ і҆ѻ́сифовъ . е҆мꙋже м҄ы ꙁна́емъ ѿц҃а и҆ мт҃ре; ка́ко ѹбо гл҃етъ се́й . ꙗ҆ко с нб҃се снидоⷯ; ѿвѣща̀ ѹбо і҆с҃ , и҆ рече и҆мъ . не роп̾щи́те междꙋ собою . Никтоже можетъ прїѝти къ мнѣ , а҆ще не ѿц҃ъ посла́выѝ м҄ѧ привлечеⷮ е҆го , и҆ а҆ꙁъ въскрешꙋ е҆го в̾ послⷣѣнїи дн҃ъ · Є҆сть пи́сано въ пррⷪ‍҇цѣхъ . и҆ бꙋ́дꙋтъ вси ѹче́ни б҃ꙋ · Всѧкъ слы́шавыѝ ѿ ѻ҆ц҃а и҆ навы́къ , прїидетъ къ мнѣ . не ꙗ҆́ко ѿц҃а видѣлъ еⷵ кто̀ , то́кмо сыи ѿ б҃а , сїй видѣ ѿц҃а · А҆ми́нь а҆миⷩ‍҇ гл҃ю вамъ . вѣрꙋаѝ в м҄ѧ , и҆́мать живота вѣ́чнаго · ꙁаⷱ‍҇ , к҃г · А҆́ꙁъ е҆смь хлѣбъ живо́тныи . ѿц҃ы ваши ꙗ҆до́шѧ ма́ннꙋ в̾ пꙋстыни , и҆ ѹмро́ша · Се́й е҆сть хлѣбъ сходѧѝ с нб҃сѐ , да а́ще кто̀ ѿ него ꙗ҆́сть , не ѹмретъ · А҆ꙁъ е҆смь хлѣбъ живот̾ныи , и҆же съше́дыи с̾ нб҃се . а҆ще кто̀ снѣсть ѿ хлѣба сего , живъ бꙋ́детъ въ вѣкы . и҆ хлѣбъ е҆гоже а҆ꙁъ дамъ , плоть моа е҆сть . ю҆же а҆ꙁъ дахъ ꙁа живо́тъ ми́ра · прѧ́хꙋ же сѧ межⷣꙋ собою жи́дове гл҃юще . ка́ко мо́жетъ се́й намъ дати плоть свою ꙗ҆́сти; рече же и҆мъ і҆с҃ , а҆ми́нь а҆ми́нь гл҃ю вамъ . а҆ще не снѣсте плоти сн҃а чл҃ческаго , и҆ пїе́те кро́вь е҆го , живота не и҆мате в̾ себѣ · Ꙗ҆́дыѝ мою̀ пло́ть , и҆ пїаѝ мою кро́въ , и҆́мать животъ вѣ́чныи . и҆ а҆ꙁъ въскр҃шꙋ е҆го в̾ послⷣѣнїи дн҃ь · Плоть б҄о моа̀ и҆́стинно еⷵ бра́шно , и҆ кровь моа̀ и҆́стинно еⷵ пи́во · ꙁаⷱ‍҇ , к҃д · Ꙗ҆́дыѝ мою плоть , и҆ пїаѝ мою кроⷡ‍҇ , въ мнѣ пребыва́етъ , и҆ а҆ꙁъ в неⷨ · Ꙗ҆́коже посла̀ м҄ѧ живы́и ѿц҃ъ . и҆ а҆ꙁъ жи́вꙋ ѿц҃а ради . и́ ꙗ҆́дыѝ м҄ѧ , и҆ то́й , живъ бꙋ́детъ мене ради . се́й е҆сть хлѣбъ съше́дыѝ с нб҃сѐ . не ꙗ҆коже ꙗ҆́дошѧ ѿц҃ы ваши ма́ннꙋ , и҆ ѹмро́ша . ꙗ҆́дыѝ хлѣбъ се́й , жи́въ бꙋ́детъ въ вѣкы · Сїа рече на с́онмищи ѹча в капернаѹмѣ · Мно́ѕи ѹбо слы́шав̾ше ѿ ѹчн҃къ е҆го , рѣшѧ . жестоко е҆сть сло́во с҄е , и҆ кто мо́жетъ е҆го послꙋшати; вѣдыи же і҆с҃ в себѣ ꙗ҆́ко ро́пщꙋтъ ѻ҆ семъ ѹчн҃цы е҆го , рече иⷨ . сѐ ли в҄ы бла́ꙁнитъ; а҆ще ѹбо ѹѕрите сн҃а члчⷵкаго въсходѧ́ща и҆дѣже б҄ѣ пре́жде; дх҃ь е҆сть и҆же ѻ҆живлѧ́етъ , плоть не по́лꙁꙋетъ ничтоже . гл҃ы ꙗ҆́же а҆ꙁъ гл҃ахъ вамъ , дх҃ь сꙋть и҆ животъ сꙋть . н҄о сꙋть ѿ васъ нѣцїи , и҆же не вѣ́рꙋютъ · Вѣдѧше б҄о и҆скони і҆с҃ . кт҄о сꙋть невѣрꙋющеѝ , и҆ кт҄о е҆сть предааѝ е҆го · И҆ гл҃аше , сего ради рѣхъ вамъ , ꙗ҆́ко никтоже мо́жетъ прїитѝ ко мнѣ , а҆ще не бꙋ́деⷮ е҆мꙋ дано ѿ ѻ҆ц҃а мое̑го · ѿ сего мно́ѕи ѿ ѹчн҃къ е҆го и҆до́шѧ в̾спѧть , и҆ ктомꙋ не хожⷣах́ꙋ с нимъ · Рече же і҆с҃ ѻ҆бѣманадесѧте . е҆д̑а и҆ в҄ы хо́щете и҆тѝ; ѿвѣща̀ е҆мꙋ симонъ петръ . г҃и , к̾ къмꙋ̀ и҆́демъ; гл҃ы живота̀ вѣчнаго и҆́маши . и҆ м҄ы вѣровахом̾ , и҆ поꙁна́хомъ , ꙗ҆ко т҄ы е҆си х҃с , сн҃ь б҃а живаго · ѿвѣща̀ и҆мъ . не а҆ꙁ̾ л҄и васъ дванадесѧте и҆ꙁбрахъ , і҆ е҆ді́нъ ѿ васъ дїа́волъ е҆сть; гл҃аше же і҆ѹдꙋ си́монова и҆скарїѻ́та . се́и б҄о хотѧше предати е҆го , е҆ді́нъ сы́и ѿ ѻ҆боюнадесѧте ·
Глⷡ‍҇а , ꙁ҃ · ꙁаⷱ‍҇ , к҃е · Схожда́ше і҆с҃ по си́хъ в галиле́ѝ . не хотѧ́ше б҄о въ и҆ѹде́ѝ ходи́ти . ꙗ҆́ко и҆ска́хꙋ е҆го и҆ѹде́е ѹби́ти · Бѣ же блиꙁ̾ пра́ꙁдникъ и҆ѹде́искыи , потъче́нїе сѣни · Рѣшѧ же к немꙋ бра́тїа е҆го . преиди ѿсю́дꙋ , і҆ и҆дѝ въ и҆ѹде́ю , да и҆ ѹчн҃цы твоѝ ви́дѧтъ дѣ́ла твоа ꙗ҆́же твори́ши · Никто́же б҄о в та́инѣ ничесо́же творит̾ , і҆ и́щет̾ са́мъ ꙗ҆вѣ бы́ти · А҆ще с҄и твори́ши , ꙗ҆вѝ себе ми́рови · Ни братїа б҄о е҆го вѣ́ровахꙋ в него̀ . гл҃а ѹбо и҆мъ і҆с҃ · вре́мѧ мое не ѹ҆̀ прїиде , вре́мѧ же ва́ше всегда̀ гото́во е҆́сть · не мо́жеⷮ ми́ръ ненави́дѣти васъ , мене же ненави́дитъ · Ꙗ҆́ко а҆́ꙁъ свѣдѣтелⷵтвꙋю̀ ѻ҆ не́мъ ꙗ҆́ко дѣ́ла е҆го ѕл҄а сꙋтъ . в҄ы вꙁы́дѣте в пра́ꙁникъ се́й , а҆́ꙁ̾ не вꙁы́дꙋ в пра́ꙁдникъ се́й , ꙗ҆́ко вре́мѧ моѐ не ѹ҆̀ и҆спо́лнисѧ . сїа ре́къ и҆мъ , ѻ҆ста̀ в̾ галиле́и · е҆гда же вꙁыдо́ша братїа е҆го в пра́ꙁⷣниⷦ‍҇ , тогда̀ и҆ саⷨ вꙁы́де , не ꙗ҆́вѣ , н҄о ꙗ҆́ко та́и · жи́дове же и҆ска́хꙋ е҆го в пра́ꙁник̾ . и҆ гл҃ахꙋ , гд̑ѣ е҆сть ѻ҆́нъ · И҆ ро́потъ мно́гъ б҄ѣ ѻ҆ неⷨ в наро́дѣхъ , ѻ҆вѝ гл҃ахꙋ , ꙗ҆ко бл҃гъ е҆́сть · и҆нїи же гл҃ахꙋ , нѝ н҄о льстиⷮ наро́ды · никото́рыи же ѹбо ꙗ҆́вѣ гл҃аше ѻ҆ немъ , стра́ха ради и҆ѹде́искаго · ꙁаⷱ‍҇ , к҃ѕ · А́бїе же въ преполовле́нїе праⷥни́ка , въꙁы́де і҆с҃ въ цр҃ковъ , и҆ ѹча́ше . и҆ дивлѧ́хꙋсѧ і҆ѹде́е гл҃юще . ка́ко се́й кни́гы вѣсть не ѹчи́всѧ , ѿвѣща ѹбо иⷨ і҆с , и҆ речѐ . моѐ ѹче́нїе нѣ́сть моѐ н҄о посла́вшаго м҄ѧ · а҆ще кт҄о хо́щетъ во́лю е҆го твори́ти , раꙁꙋмѣ́етъ ѻ҆ ѹче́нїи , коѐ ѿ бг҃а е҆́сть , и҆лѝ а҆́ꙁъ ѻ҆ себѣ гл҃ю . гл҃ѧѝ ѻ҆ себѣ , сла́вы своеа̀ и҆́щетъ . а҆ и҆ща́ѝ сла́вы посла́вшаго е҆го , се́й и҆́стиненъ е҆́сть , и҆ нѣ́сть непра́вды в не́мъ · Не моѷсїи л҄и да́сть вамъ ꙁако́нъ , и҆ никто́же ѿ ваⷵ творитъ ꙁако́на; чт҄о менѐ и҆́щете ѹби́ти; ѿвѣща̀ народ̾ и҆ речѐ , бⷵѣ ли и҆́маши; кт҄о тебе и҆́щетъ ѹби́ти; ѿвѣща̀ і҆с҃ , и҆ рече и҆мъ . е҆ді́но дѣло сътворихъ , и҆ вс҄и дивите́сѧ · Сего ради не моѷсїи дастъ вамъ ѻ҆брѣꙁанїе . не ꙗ҆́ко ѿ моѷсе́а е҆сть , н҄о ѿ ѻ҆ц҃ъ . и҆ в сꙋбо́тꙋ ѻ҆брѣ́ꙁаете чл҃ка . а҆ще ѻ҆брѣ́ꙁанїе прїе́млетъ чл҃къ в сꙋбо́тꙋ , да не раꙁори́т̾сѧ ꙁако́нъ моѷсе́ѻвъ , на мѧ л҄и гнѣ́ваетесѧ , ꙗ҆́ко всего чл҃ка ꙁрⷣа́ва сътвориⷯ в сꙋбо́тꙋ; не сꙋди́те на лицѧ , н҄о пра́веⷣныи сꙋд̾ сꙋди́те · Гл҃ахꙋ ѹбо нѣцїи ѿ і҆ерⷵли́млѧнъ , не се́и ли е҆сть е҆гоже и҆щꙋт̾ ѹби́ти; и҆ с҄е не ѻ҆бинꙋ́асѧ гл҃етъ , и҆ ничесоже е҆мꙋ не гл҃ютъ , е҆да ка́ко раꙁꙋмѣша кнѧ́ѕи , ꙗ҆́ко се́и е҆сть х҃с; н҄о сего вѣмы ѿкꙋ́дꙋ е҆сть . х҃с же е҆гда прїидетъ , никтоже вѣсть ѿкꙋ́дꙋ бꙋ́детъ · Въꙁва ѹбо в̾ цр҃кви ѹча і҆с҃ , и҆ гл҃ѧ . и҆ менѐ вѣ́сте , и҆ вѣсте ѿкꙋдꙋ е҆смь . и҆ ѻ҆ себѣ не прїидохъ , н҄о е҆сть и́стиненъ посла́выи м҄ѧ , е҆гоже в҄ы не вѣ́сте . а҆ꙁъ вѣм̾ е҆го , ꙗ́ко ѿ него е҆смь , и҆ то́и мѧ посла̀ · И҆ска́хꙋ же да и́мꙋть е҆го , и҆ никтоже въꙁложи нань рꙋкы , ꙗ҆́ко не ѹ҆̀ б҄ѣ пришелъ часъ е҆го · Мно́ꙁи же ѿ наро́да вѣ́роваша в него , и҆ гл҃ахꙋ , ꙗ҆́ко х҃с е҆гда прїидетъ , е҆да бо́лшѧ ꙁна́менїа сътворитъ , ꙗ҆же се́и творитъ; слы́шашѧ фарїсе́е нароⷣ ро́п̾щꙋщъ ѻ҆ немъ сїа · И҆ посла́шѧ фарїсе́е и҆ а҆рхїере́е слꙋгы̀ , да и҆мꙋть е҆го · Рече же і҆с҃ . е҆ще ма́ло вре́мѧ с ва́ми е҆смь , и҆ і҆дꙋ к̾ посла́вшемꙋ м҄ѧ · Пои́щете мене и҆ не ѻ҆брѧ́щете  · и҆ і҆деже е҆смь а҆ꙁъ , в҄ы не мо́жете прїити · Рѣшѧ же і҆ю̑де́е к̾ себѣ . ка́мо се́и хощетъ и҆тѝ , ꙗ҆́ко м҄ы не ѻ́брѧ́щеⷨ е҆го; е҆да в раꙁ̾сѣѧнїе е҆ллиньское хощетъ и҆тѝ; и҆ ѹчи́ти е҆ллины; чт҄о е́сть с҄е сло́во , е҆же рече , вꙁы́щете мене , и҆ не ѻ҆брѧщете  , и҆ і҆дѣже е҆смь а҆ꙁъ , в҄ы не мо́жете прїити · ꙁаⷱ‍҇ , к҃ꙁ · В послѣднїи же дн҃ь вели́кїи пра́ꙁⷣника , стоа́ше і҆с҃ , и҆ ꙁва́ше гл҃ѧ . а҆ще кт҄о жа́жⷣетъ , да прїидетъ къ мнѣ , и҆ пїетъ · Вѣ́рꙋаѝ в м҄ѧ , ꙗ҆́коже рече писа́нїе , рѣкы ѿ чрева е҆го и҆стекꙋтъ воды̀ жи́вы · Се же рече ѻ҆́ дс҃ѣ , е҆гоже хотѧхꙋ прїимати вѣрꙋющеи въ и҆мѧ е҆го · Не ѹ҆̀бо бѣ дх҃ь ст҃ыи , ꙗ҆́ко і҆с҃ не ѹ҆̀ б҄ѣ просла́вленъ · Мно́ꙁїи же ѿ народа слы́шавше сло́во  , гл҃ахꙋ . се́и е҆сть въи́стинꙋ пррⷪ‍҇къ · дрꙋѕїи гл҃ахꙋ , се́и е҆сть х҃с . ѻ҆́ви же гл҃ахꙋ , е҆да ѿ галиле́а х҃с прихо́дитъ; не писа́нїе л҄и реⷱ‍҇ , ꙗ҆́ко ѿ сѣмене дввⷣа , и ѿ виѳлее́мьскыа ве́си , и҆дѣже бѣ двⷣъ , х҃с прїидетъ; распрѧ же бысть в наро́дѣ е҆го ради . нѣцїи же ѿ ниⷯ хотѧхꙋ ꙗ҆ти е҆го , н҄о никтоже въꙁложи нань рꙋцѣ · Прїидо́шѧ же слꙋгы̀ къ а҆рхїере́ѻмъ и҆ фарїсе́ѻмъ . и҆ рѣшѧ и҆мъ тїи , почто̀ не приведо́сте е҆го · ѿвѣща́шѧ слꙋгы̀ . николиже та́ко гл҃алъ чловекъ , ꙗ҆́ко се́и чл҃къ · ѿвѣща́шѧ ѹбо и҆мъ фарисе́е , е҆да и҆ в҄бі прельще́ни бысте; е҆д̑а кт҄о ѿ кн҃ѕь вѣрова во́нь , и҆ли ѿ фарїсе́й; но нароⷣ се́и и҆же не вѣсть ꙁако́на , проклѧти сꙋть · Гл҃а никоди́мъ к ниⷨ , и҆же пришедыѝ к немꙋ но́щїю  , е҆ді́нъ сыи ѿ нихъ . е҆д̑а ꙁаконъ наш̾ сꙋдитъ чл҃кꙋ , а҆ще не слы́шитъ ѿ него прежⷣе , и҆ раꙁꙋмѣетъ что творитъ; ѿвѣща́ша , и҆ реко́ша е҆мꙋ , е҆да и҆ т҄ы ѿ галиле́а е҆си; и҆спита́й и҆ ви́жⷣь , ꙗ҆́ко пррⷪ‍҇кь ѿ галиле́а не приходитъ · И҆ і҆де кождо в̾ до́мъ свой , і҆с҃ же и҆де в̾ го́рꙋ е҆леѻ́ньскꙋ , ꙁаоу́тра же па́кы прїиде в̾ цр҃ковь , и҆ вс҄и людїе и҆дѧхꙋ к немꙋ , и҆ сѣдъ ѹчаше иⷯ ·
Глⷡ‍҇а , и҃ · ꙁаⷱ‍҇ , к҃и · Приведо́ша же книжиицы и҆ фарисе́е к немꙋ женꙋ̀ въ прелюбодѣа́нїи ꙗ҆́тꙋ , и҆ поста́виша ю҆̀ посредѣ , и҆ гл҃аша к немꙋ , ѹчи́телю . сїа жена̀ ꙗ҆́та е҆́сть нн҃ѣ въ прелюбодѣа́нїи · в ꙁако́нѣ же намъ моѷсїи повелѣ таковыа̀ ка́менїемъ побива́ти . ты́ же чт҄о гл҃еши; се́ же рѣша и҆скꙋша́юще е҆го , да бы́ша и҆мѣ́ли чт҄о гл҃ати на́нь . і҆с҃ же до́лꙋ прекло́ньсѧ , пр́ьстоⷨ писа́ше на ꙁемлѝ . не слага́а и҆мъ . ꙗ҆́коже прилежа́хꙋ въпраша́юще е҆го . въскло́ньсѧ рече к ни́мъ . и҆же е҆́сть беꙁ грѣха̀ в̾ васъ , преже вр́ьꙁи ка́меⷩ‍҇ на́ ню · И҆ па́кы до́лꙋ прекло́ньсѧ писа́ше на ꙁемлѝ . ѻ҆ни́ же слы́шавше , и҆ со́вѣстїю ѻ҆блича́еми , и҆схожа́хꙋ е҆ді́нъ по е҆ді́номꙋ · Наче́нше ѿ старецъ , до послѣднихъ · и҆ ѻ҆ста̀ е҆ді́нъ і҆с҃ , и҆ жена̀ посредѣ сꙋщи . въскло́нь же сѧ і҆с҃ , и҆ нѝ е҆ді́ного ви́дѣвъ , то́чїю женꙋ̀ · Речѐ е́й , гд̀ѣ сꙋть и҆́же важда́хꙋ на́ тѧ , нѝкы́иже ли тебе ѻ҆сꙋдѝ; ѻ҆на́ же рече никто́же г҃и , реⷱ‍҇ же е́й і҆с҃ . нѝ а҆́ꙁъ тебе ѻ҆сꙋжда́ю . и҆дѝ , и҆ ѿсе́лѣ ктомꙋ̀ не съгрѣша́и · ꙁаⷱ‍҇ , к҃ѳ · Па́кы же и҆мъ і҆с҃ рече , гл҃ѧ · аꙁъ е҆́смъ свѣтъ ми́рꙋ . ходѧѝ по мнѣ , не и҆́мать ходи́ти въ тмѣ , н҄о и́мать свѣтъ живо́тныи · Рѣша же е҆мꙋ фарисе́е . ты ѻ҆ себѣ са́мъ свѣдѣтеⷧ‍҇ствꙋеши . свѣдѣтельство твоѐ нѣсть и҆́стинно · ѿвѣща̀ і҆с҃ и҆ рече иⷨ . аще а́ꙁъ свѣдѣтельствꙋю ѻ҆ себѣ , и҆́стинно е҆́сть свѣдѣтельство моѐ · ꙗ҆́ко вѣмъ ѿкꙋ́дꙋ прїидо́хъ , и҆ ка́мо и҆дꙋ̀ . вы же не вѣсте ѿкꙋ́дꙋ прихо́ждꙋ и҆ ка́мо грѧдꙋ · Вы по́ плоти сꙋдите . а҆́ꙁъ не сꙋждꙋ̀ нико́мꙋже и҆ а҆́ще сꙋждꙋ а҆́ꙁъ , сꙋдъ мо́и и́стинен̾ е҆́сть · Ꙗ҆́ко е҆ді́нъ н́ѣсмь , но а́ꙁъ и҆ посла́выѝ м҄ѧ ѿц҃ь . и҆ в ꙁако́нѣ же ва́шемъ пи́сано е҆́сть . ꙗ҆ко дв҄ою чл҃кꙋ свѣдѣтельство и҆́стинно е҆́сть · а҆́ꙁ̾ е҆́смь свѣдѣтельствꙋаѝ ѻ҆ мнѣ самомъ , и҆ свѣдѣтельствꙋетъ ѻ҆ мнѣ посла́вы̏ м҄ѧ ѿц҃ь . гл҃ахꙋ же е҆мꙋ гд̀ѣ е҆́сть ѿц҃ъ тво́и; ѿвѣща і҆с҃ . ни менѐ вѣсте ни ѿц҃а мое̑го . а҆ще м҄ѧ бы́сте вѣдѣли , и҆ ѿц҃а мое̑го вѣдали бы́сте . сїа гл҃ы гл҃а і҆с҃ , в гаꙁоѳилакїи , ѹча въ цр҃кви . и҆ никто́же не аⷮ е҆го , ꙗ҆ко не ѹ҆̀ бѣ прише́лъ ча́съ е҆го · ꙁаⷱ‍҇ , л҃ · Рече же и҆мъ паки і҆с҃  . а҆ꙁъ и҆дꙋ , и҆ в̾ꙁы̑щете мене , и҆ въ грѣсѣ ва́шемъ оу҆́мрете · Ꙗ҆́може а҆ꙁъ и҆дꙋ , в҄ы не мо́жете прїитѝ · Гл҃ахꙋ ѹбо і҆ꙋде́е , е҆да сѧ самъ ѹбїетъ , ꙗ҆́ко гл҃еⷮ ꙗ҆́може а҆ꙁъ и҆дꙋ̀ , в҄ы не мо́жете прїитѝ; и҆ рече и́мъ , в҄ы ѿ ни́жнихъ е҆сте , а҆ꙁъ ѿ вы́шнихъ е҆смь . в҄ы ѿ ми́ра сего̀ е҆сте . а҆ꙁъ нѣсмь ѿ мира сего . рѣхъ ѹбо вамъ , ꙗ҆ко ѹмрете въ грѣсѣхъ ва́шиⷯ . а҆ще б҄о не и҆мете вѣры ꙗ҆́ко а҆ꙁъ е҆смь , ѹмрете въ грѣсѣхъ ва́шихъ · Гл҃ахꙋ же е҆мꙋ , т҄ы кт҄о е҆си; и҆ рече и҆мъ і҆с , начѧ́токъ , ꙗ҆ко и҆ гл҃ю ваⷨ . мно́га и́маⷨ ѻ҆ вⷵа гл҃ати и҆ сꙋди́ти , н҄о посла́выѝ м҄ѧ и҆стиненъ е҆сть . и҆ а҆ꙁъ ꙗ҆́же слы́шахъ ѿ него , сїа гл҃ю в̾ ми́рѣ · Не раꙁꙋмѣшѧ ѹбо ꙗ҆́ко ѿц҃а и҆мъ гл҃аше · Рече же и҆мъ і҆с҃ . е҆гда въꙁнесете сн҃а чл҃веческаго , тогда̀ раꙁꙋмѣ́ете , ꙗ҆́ко а҆ꙁъ е҆смь , и҆ ѻ҆ себѣ ничесоже не творю , н҄о ꙗ҆́коже наѹчѝ м҄ѧ ѿц҃ъ мой сїа гл҃ю . и҆ посла́выѝ м҄ѧ со мною еⷵ · Не ѻ҆ста́ви мене е҆ді́ного ѿц҃ъ , ꙗ҆́ко а҆ꙁ̾ ѹгоⷣнаѧ е҆мꙋ всегда творю̀ . с҄и е҆мꙋ гл҃ющꙋ , мно́ѕи вѣ́ровашѧ в него · ꙁаⷱ‍҇ , л҃а · Гл҄аше же і҆с҃ , к̾ вѣ́ровавшимъ к немꙋ і҆ѹде́ѻмъ . а҆ще в҄ы пребꙋ́дете в̾ словесѝ мое́мъ , въи́стинꙋ ѹчн҃цы моѝ бꙋ́дете , и҆ раꙁꙋмѣ́ете и́стинꙋ , і҆ и́стина свободи́тъ в҄ы · ѿвѣща́ша и҆ рѣшѧ е҆мꙋ , сѣмѧ а҆враа́мле е҆смы , и никомꙋже рабо́тахомъ николиже . ка́ко ты гл҃еши ꙗ҆́ко свобоⷣни бꙋ́дете; ѿвѣща̀ и҆мъ і҆с҃ . а҆ми́нь а҆ми́нь гл҃ю вамъ , ꙗ҆́ко всѧкъ творѧѝ грѣхъ , рабъ е҆сть грѣхꙋ . ра̀бъ же не пребываеⷮ в домꙋ въ вѣкы . сн҃ъ пребыва́ет̾ въ́ вѣкы . а҆ще ѹбо сн҃ъ в҄ы свободи́тъ , въи́стинꙋ свободни бꙋдете · Вѣмъ ꙗ҆́ко сѣмѧ а҆враа́мле е҆сте , н҄о и́щете мене ѹбити , ꙗ҆́ко сло́во моѐ не вмѣща́етсѧ въ вы̑ · А҆ꙁъ е҆же видѣхъ ѹ ѻ҆ц҃а мое̑го , гл҃ю . и҆ вы̀ ѹбо е҆же видѣсте ѹ ѿц҃а вашего , творитѐ · ѿвѣща́шѧ , и҆ рѣша е҆мꙋ . ѿц҃ъ нашъ а҆враа́мъ еⷵ · Гл҃а и҆мъ і҆с҃ . а҆ще чѧда а҆враа́млѧ бы́сте были , дѣла а҆враа́млѧ бысте творили . нн҃ѣ же и́щете менѐ ѹбити чл҃ка и҆же и҆́стинꙋ вамъ гл҃ахъ , ꙗ҆́же слы́шахъ ѿ б҃а · Сего а҆враа́мъ нѣсть сътворилъ . в҄ы творитѐ дѣла ѿц҃а ва́шего · Рѣша же е҆мꙋ . м҄ы ѿ любодꙋ́анїа нѣсмы рождени , е҆ді́ного ѿц҃а и҆́мамы б҃а · ꙁаⷱ‍҇ , л҃в · Рече же и҆мъ і҆с҃ , а҆ще б҃ъ ѿц҃ъ вашъ бы̑ былъ , любили бы́сте ѹбо мене . а҆ꙁъ б҄о ѿ б҃а и҆ꙁыдохъ , и҆ прїидохъ · Не ѻ҆ себѣ б҄о прїидохъ , но то́й м҄ѧ посла̀ . почто̀ бесѣ́ды моеа̀ не раꙁꙋмѣе̑те; ꙗ҆ко не мо́жете слы́шѧти словесѐ мое̑го · Вы̑ ѿц҃а ва́шего дїа́вола е҆сте , и҆ по̀хоти ѿц҃а ва́шего хо́щете творити . ѻ҆́нъ чл҃коѹбїи́ца бѣ и҆сконѝ , и҆ въ и́стинѣ не стои́тъ , ꙗ҆́ко нѣсть и́стины в немъ . е҆гда гл҃етъ лж̑ꙋ , ѿ свои̑хъ гл҃етъ , ꙗ҆́ко лоⷤ е҆сть , и҆ ѿц҃ъ л̾жи · А҆́ꙁ же ꙁане и́стинꙋ гл҃ю , не вѣрꙋете м҄нѣ · Кт҄о ѿ ваⷵ ѻ҆блича́етъ м҄ѧ ѻ҆ грѣсѣ; а҆ще ли и́стинꙋ гл҃ю , почто̀ в҄ы не вѣ́рꙋете мн҄ѣ; и҆же е҆сть ѿ б҃а , гл҃ы бж҃їа послꙋшае̑тъ . сего ради в҄ы не послꙋшаете , ꙗ҆́ко ѿ б҃а нѣ́сте · ѿвѣща́ша і҆ѹде́е , и҆ рѣшѧ е҆мꙋ . не до́брѣ ли м҄ы гл҃емъ . ꙗ҆́ко самарѧниⷩ‍҇ е҆си т҄ы , и҆ бѣсъ и҆́маши; ѿвѣща̀ і҆с҃ . а҆ꙁъ бѣса не и҆мамъ , н҄о чт҄ꙋ ѿц҃а мое̑го , и҆ в҄ы не чтете мене . а҆ꙁ же не и҆щꙋ̀ сла́вы моеа̀ , е҆сть и҆ща̀ и҆ сꙋдѧ · ꙁаⷱ‍҇ , л҃г · А҆́ми́нь а҆ми́нь гл҃ю вамъ . а҆́ще кт҄о сло́во моѐ съблюдеⷮ , смр҃ти не и҆́мать ви́дѣти въ вѣкы · Рѣша ѹбо е҆мꙋ жи́дове . нн҃ѣ раꙁꙋмѣхоⷨ , ꙗ҆́ко бѣсъ и҆́маши . а҆враа́мъ оу҆́мретъ , и҆ пророцы . и҆ т҄ы гл҃еши , а҆ще кт҄о сло́во мое съблюдетъ , смр҃ти не и҆́мать в̾кꙋсити въ́ вѣкы · Є҆д̑а т҄ы болїи е҆си ѿц҃а на́шего а҆враа́ма , и҆же оу́мреⷮ; и҆ пррⷪ‍҇цы ѹмро́шѧ . кого сѧ самъ т҄ы твори́ши; ѿвеща̀ і҆с҃ , а҆ще а҆ꙁъ сла́влюсѧ самъ , сла́ва моа ничесоже е҆сть . е҆сть ѿц҃ъ моѝ сла́влѧѝ м҄ѧ , е҆гоже в҄ы гл҃ете , ꙗ҆ко б҃ъ нашъ е҆сть , и҆ не поꙁна́сте е҆го . а҆ꙁ же вѣмъ е҆го · и҆ а́ще рекꙋ ꙗ҆́ко не вѣмъ е҆го , бꙋдꙋ подобенъ вамъ ло́жъ . н҄о вѣмъ е҆го , и҆ слов́о е҆го съблюдаю · А҆враа́м̾ ѿц҃ъ вашъ раⷣ б҄ы бы́лъ , даб҄ы видѣлъ дн҃ь мой . и҆ видѣ и҆ въꙁра́довасѧ · Рѣша же і҆ѹде́е к немꙋ , пѧтидесѧт̾ лѣт̾ не ѹ҆̀ и҆́маши , и҆ а҆враа́ма ли е҆си ви́дѣлъ; рече же и҆мъ і҆с҃ . а҆ми́нь а҆миⷩ‍҇ гл҃ю вамъ , прежⷣе да́же а҆враа́мъ не бысть , а҆ꙁъ е҆смь · Вꙁѧшѧ же ка́менїе , да вр́ъгꙋтъ на́нь , і҆с҃ же съкры́сѧ , і҆ и҆ꙁы́де и҆ꙁ̾ цр҃кве , прошедъ посредѣ и҆хъ , и҆ мимохожⷣаше тако ·
Глⷡ‍҇а , ѳ҃ · ꙁаⷱ‍҇ , л҃д · И ми́мои̑ды̀ , видѣ чл҃ка слѣпа ѿ рожⷣьства . и҆ въпроси́шѧ е҆го ѹчн҃цы е҆го гл҃юще , ра́вви , кт҄о съгрѣши , се́и л҄и и҆ли родителѧ его , да слѣпъ родисѧ; ѿвѣща̀ і҆с҃ , ни се́и съгрѣши , ни родителѧ е҆го , н҄о да ꙗ҆́вѧⷮсѧ дѣла бж҃їа на немъ · Мн҄ѣ подоб́аеⷮ дѣ́лати дѣ́ла посла́вшаго м҄ѧ , до́нъдеже дн҃ь е҆сть . прїидеⷮ нощъ , е҆гда никтоже мо́жетъ дѣ́лати . е҆гда в̾ ми́рѣ е҆смь , свѣтъ е҆смь ми́рꙋ · Сї́а ре́къ , плю́нꙋ на́ ꙁемлю , и҆ сътвори бренїе ѿ плюнове́нїа , и҆ пома́ꙁа ѻ҆́чи бре́нїемъ слѣпо́мꙋ , и҆ рече е҆мꙋ , и҆дѝ ѹмы́исѧ в̾ кꙋпѣ́ли силоаⷨстѣ . е҆же скаꙁа́етсѧ по́сланъ . и҆д̑е же и҆ ѹмы́сѧ , и҆ прїиде видѧ̀ · Съсѣ́ди же , и҆ и́же бѣхꙋ ви́дѣли е҆го прежде , ꙗ҆́ко слѣпъ б҄ѣ , гл҃ахꙋ . не се́и ли е҆сть сѣдѧѝ и҆ просѧ̀; ѻ҆́ви гл҃ахꙋ , ꙗ҆́ко се́й еⷵ , и҆нїи же гл҃ахꙋ , ꙗ҆́ко подо́бенъ е҆мꙋ еⷵ , ѻ҆́н же гл҃аше , ꙗ҆́ко а҆ꙁъ е҆смь · Гл҃ахꙋ же е҆мꙋ , како ти сѧ ѿвръꙁ́остѣ ѻ҆́чи; ѿвѣща́ ѻ҆нъ и҆ рече . чл҃къ нарицаемыи і҆с҃ , бре́нїе сътворѝ , и҆ пома́ꙁа ѻ҆́чи моѝ , и҆ речѐ м҄и , и҆дѝ в̾ кꙋпѣ́ль силоа́млю , и҆ ѹмы́йсѧ . шеⷣ же и҆ ѹмы́всѧ проꙁрⷯѣ · Рѣшѧ же е҆мꙋ , кт҄о е҆сть; гл҃а , не вѣмъ · Ведоша же е҆го к̾ фарїсе́ѻⷨ , и҆же б҄ѣ и҆ногда слѣпъ . бѣ же сꙋбо́та е҆гда̀ сътворѝ бре́нїе і҆с҃ , и҆ ѿвръꙁе е҆мꙋ ѻ҆́чи . паки же въпраша́хꙋ е҆го и҆ фарі́се́е , како проꙁрѣ , ѻ҆н же реⷱ‍҇ иⷨ . бренїѐ положѝ мнѣ на ѻ҆́чи . и҆ ѹмыⷯсѧ , и҆ ви́жꙋ · Гл҃ахꙋ же ѿ фарїсе́й нѣ́цыи , нѣсть сї́и ѿ б҃а чл҃къ , ꙗ҆́ко сꙋбо́тꙋ не храниⷮ . ѻ҆́ви гл҃ахꙋ , ка́ко мо́жеⷮ чл҃къ грѣшеⷩ‍҇ си́цева ꙁна́менїа твори́ти; и҆ распрѧ̀ б҄ѣ в̾ нихъ · Гл҃ахꙋ ѹбо слѣпцꙋ па́ки . т҄ы чт҄о гл҃еши ѻ҆ немъ , ꙗ҆́ко ѿвр́ьꙁе ѻ҆́чи твоѝ; ѻ҆́н же рече ꙗ҆́ко пррⷪ‍҇къ еⷵ · Не ꙗ҆́ша ѹбо вѣ́ры і҆ѹде́е ѻ҆ неⷨ , ꙗ҆́ко слѣпъ б҄ѣ и҆ проꙁрѣ , до́ндеже въꙁ̾гласи́ша родителѧ того проꙁрѣ́вшаго · И҆ въпросиша ѧ҆̀ гл҃юще , се́й л҄и еⷵ сн҃ъ ва́ю · е҆гоже в҄ы гл҃ете ꙗ҆́ко слѣпъ роди́сѧ , како ѹбо нн҃ѣ ви́дитъ; ѿвѣща́ста же и́ма роди́телѧ е҆го , и҆ рѣста . вѣмы ꙗ҆́ко се́й е҆сть сн҃ъ на́ю , и҆ ꙗ҆́ко слѣпъ родисѧ . ка́ко же нн҃ѣ ви́дитъ , не вѣмы . и҆ли кт҄о ѿвр́ъꙁе е҆мꙋ ѻ҆́чи , м҄ы не вѣмы . самъ въꙁ́растъ и҆́мать , самого въпроси́те , саⷨ ѻ҆ себѣ да гл҃етъ · Си̑ рекоста роди́телѧ е҆го , ꙗ҆́ко боѧ́стасѧ жи́довъ . ѹже б҄о сѧ бѣ́хꙋ сложили жи́дове . да а҆ще кт҄о е҆го и҆сповѣсть х҃а , ѿлꙋченъ со́нмищѧ да бꙋ́детъ · Сего раⷣ‍ꙵ роди́телѧ е҆го реко́ста , ꙗ҆́ко въꙁ́растъ и҆́мать , самого въпроси́те · Въꙁ̾гласи́шѧ же втори́цею чл҃ка и҆же б҄ѣ слѣ́пъ , и҆ рѣша е҆мꙋ , дажⷣъ сла́вꙋ бв҃и . м҄ы вѣмы , ꙗ҆́ко чл҃къ се́й грѣшенъ е҆сть . ѿвѣща же ѻ҆́нъ , и҆ рече . а҆ще грѣшникъ еⷵ , не вѣ́де . е҆ді́но вѣмъ , ꙗ҆ко слѣпъ бѣх̾ , нн҃ѣ ви́жꙋ · Рѣшѧ же е҆мꙋ паки . чт҄о сътворѝ тебѣ · ка́ко ѿверꙁе ѻ҆́чи твоѝ; ѿвѣща̀ и҆мъ , рекохъ ваⷨ ѹже , и҆ не слы́шасте; чт҄о пакы хо́щете слы́шѧти; е҆д̑а и҆ в҄ы ѹчн҃цы е҆го хо́щете бы́ти; ѻ҆́ни же ѹкори́ша е҆го , и҆ рѣшѧ е҆мꙋ . т҄ы ѹчн҃къ е҆си того . мы же моѵ̆се́ѻви е҆смы ѹчн҃цы . м҄ы вѣмы ꙗ҆́ко моѷсе́ѻви гл҃а б҃ъ . сего же не вѣмы ѿкꙋдꙋ е҆сть · ѿвѣща́ чл҃къ , и҆ рече и҆мъ . ѻ҆ се́мъ б҄о ди́вно е҆сть , ꙗ҆́ко в҄ы не вѣ́сте ѿкꙋ́дꙋ е҆сть , и҆ ѿвр́ъꙁе ѻ҆́чи моѝ . вѣмы же , ꙗ҆́ко грѣшникы б҃ъ не послꙋш́ае̑тъ , н҄о а҆ще кт҄о бг҃очтецъ е҆сть , и҆ во́лю е҆го твориⷮ , того послꙋ́шае̑тъ . ѿ вѣка нѣсть слы́шано , ꙗ҆́ко кт҄о ѿвр́ъꙁе ѻ҆́чи слѣпꙋрожⷣе́нꙋ . а҆ще не бы̀ быⷧ‍҇ се́й ѿ б҃а , не мо́глъ бы творити ничесоже · ѿвѣща́шѧ и҆ рѣшѧ е҆мꙋ . въ грѣсѣхъ т҄ы родилсѧ е҆си ве́сь , и҆ т҄ы ли н҄ы ѹчиши; і҆ и҆ꙁ̾гна́ша е҆го вонъ · Ѹ҆слы́шѧ і҆с҃ , ꙗ҆́ко и҆ꙁ̾гна́шѧ е҆го во́нъ . и҆ ѻ҆брѣтъ е҆го рече е҆мꙋ . т҄ы вѣрꙋеши ли в̾ сн҃а бж҃їа; ѿвѣща̀ ѻ҆́нъ , и҆ рече . и҆ кт҄о е҆сть г҃и , да вѣ́рꙋю в него; рече же е҆мꙋ і҆с҃ . и҆ ви́дѣлъ е҆го е҆си , и҆ гл҃ѧѝ с тобою , то́й еⷵ · ѻ҆́н же реⷱ‍҇ , вѣрꙋю г҃и . и҆ поклонисѧ е҆мꙋ · ꙁаⷱ‍҇ , л҃е · И҆́ рече і҆с҃ . на сꙋ́дъ а҆ꙁъ в̾ миръ се́й прїидохъ , да неви́дѧщеѝ , ви́дѧⷮ . и҆ ви́дѧщеѝ , слѣпи бꙋдⷮꙋ . и҆ слы́шашѧ ѿ фарїсе́й сїа сꙋщїи с ниⷨ , и҆ рѣша е҆мꙋ , е҆д̑а и҆ м҄ы слѣпы е҆смы; рече же иⷨ і҆с҃ . а҆ще бы́сте слѣ́пи были , не бы́сте и҆мѣли грѣха̀ . нн҃ѣ же гл҃ете ꙗ҆ко ви́димъ , и҆ грѣхъ вашъ пребываеⷮ ·
Глⷡ‍҇а , і҃ · Ами́нь а҆ми́нь гл҃ю вамъ . не входѧѝ дв́ерми въ дворъ ѻ҆в̾чїи , н҄о прелаꙁѧ и҆нꙋдѣ , то́и тать е҆сть и҆ раꙁбо́иниⷦ‍҇ · а҆ входѧѝ две́рми , па́стыр̾ е҆сть ѻ҆вцѧмъ . семꙋ две́рник̾ ѿвръꙁа́етъ , и҆ ѻ҆вцѧ глⷵа е҆го слы́шатъ . и҆ своѧ ѻ҆вцѧ глаша́етъ по́ имени , и҆ и҆ꙁго́нитъ и҆хъ · И҆ е҆гда̀ своѧ̀ ѻ҆вцѧ и҆ждене́тъ , пред ними хо́дитъ , и҆ ѻ҆вцѧ̀ по немъ и҆́дꙋтъ , ꙗ҆ко вѣдѧтъ глⷵа е҆го . по чꙋжемꙋ же не́ йдꙋтъ , но̑ бѣжатъ ѿ него́ , ꙗ҆́ко не ꙁна́ютъ чꙋжаго гла́са · Сїю при́тчꙋ рече и҆мъ і҆с҃ , ѻ҆ни же не раꙁꙋмѣша , чт҄о бѣше ꙗ҆́же гл҃аше и҆мъ · рече же пакы и҆мъ і҆с҃ . а҆ми́нь а҆ми́нь гл҃ю вамъ , ꙗ҆́ко а҆ꙁ̾ е҆смь дверъ ѻ҆вцѧмъ . вс҄и е҆ли́ко иⷯ прїиде прежⷣе мене , та́тїе сꙋть и҆ раꙁбо́йницы , но̑ не послꙋ́шаша иⷯ ѻ҆вцѧ · ꙁаⷱ‍҇ , л҃ѕ · А҆́ꙁъ е҆смь две́ръ . мно́ю а҆ще кт҄о вни́детъ , сп҃сетсѧ , и҆ вни́детъ , і҆ и҆ꙁыдетъ , и҆ па́жить ѻ҆брѧ́щет̾ · Та́ть не прихо́дитъ , раꙁвѣ да ѹкрадетъ , и҆ ѹбїе́тъ и҆ погꙋбитъ · а҆ꙁъ прїидо́хъ , да животъ и҆́мꙋт̾ , и҆ лиш̾ше и҆́мꙋть · а҆ꙁъ е҆смь па́стырь до́брыи . па́стырь до́брыи дш҃ꙋ свою полага́етъ ꙁа ѻ҆вцѧ̀ · а҆ нае́мникъ і҆ и҆же нѣсть па́стырь , е҆мꙋже нѣ́ сꙋть ѻ҆вцѧ̀ своѧ , ви́дитъ во́лка грѧдꙋща , и҆ ѻ҆ставлѧ́етъ ѻ҆вцѧ̀ и҆ бѣга́етъ , и҆ во́лкъ расхи́титъ и҆хъ , и҆ распꙋ́дитъ ѻ҆вцѧ . а҆ нае́мникъ бѣжитъ , ꙗ҆́ко нае́мникъ е҆сть , и҆ нерадиⷮ ѻ҆ ѻ҆вцѧⷯ . а҆ꙁ̾ е҆смь па́стырь до́брыи , и҆ ꙁна́ю моа , и҆ ꙁна́ютъ м҄ѧ моѧ , ꙗ҆́коже ꙁна́етъ м҄ѧ ѿцъ , и҆ а́ꙁ̾ ꙁна́ю ѿц҃а , и҆ дш҃ꙋ мою полага́ю ꙁа ѻ҆вцѧ̀ · И҆ и́ны ѻ҆вцѧ и҆́мамъ , ꙗ҆́же нѣ́ сꙋтъ ѿ двора̀ сего . и҆ тыѧ м҄и подоба́етъ привестѝ . и҆ глⷵа мой ѹслы́шатъ , и бꙋ́детъ е҆ді́но ста́до , и҆ е҆ді́нъ па́стырь · ꙁаⷱ‍҇ , л҃ꙁ · Сего ради м҄ѧ ѿц҃ъ любитъ . ꙗ҆́ко аⷥ дш҃ꙋ мою полага́ю , да па́кы прїимꙋ ю҆̀ · Никтоже во́ꙁметъ ю҆́ ѿ мене , н҄о а҆ꙁъ полага́ю ю҆̀ ѻ҆ себѣ . ѻ҆́бласть и҆́мамъ положити ю҆̀ , и҆ ѻ҆́бласть и҆́мамъ пакы прїати ю҆̀ · Сїю ꙁа́повѣдь прїахъ ѿ ѻ҆ц҃а мое̑го · Распрѧ же па́кы бысть въ і҆ѹде́ехъ ꙁа словеса̀ сїа · Гл҃ахꙋ же мно́ѕи ѿ нихъ , бѣс̾ и҆́мать , и неи́стовъ е҆сть , чт҄о е҆го послꙋшаете; и҆́нїи гл҃ахꙋ . сїи гл҃и нѣ́ сꙋть бѣснꙋ́ющагосѧ . е҆да мо́жет̾ бѣсъ слѣпо́мꙋ ѻ҆́чи ѿврѣсти · Бышѧ же тогда ѻ҆бновле́нїа въ і҆ерⷵли́мѣх̾ , и҆ ꙁима̀ б҄ѣ . и҆ хожаше і҆с҃ в̾ цр҃ъкви , въ притворѣ соло́мони · ѻ҆быдошѧ же е҆го и҆ѹде́е , и҆ гл҃ахꙋ е҆мꙋ . доќолѣ дш҃а нашѧ вꙁе́млеши; а҆ще т҄ы е҆си х҃с , рц̑и намъ не ѻ҆бинꙋ́асѧ · ѿвѣща и҆мъ і҆с҃ , рѣхъ вам̾ , и҆ не вѣрꙋете . дѣла ꙗ҆же а҆ꙁъ творю ѻ҆ и҆мени ѿц҃а мое̑го , т҄а свѣдѣтельствꙋютъ ѻ҆ мн҄ѣ . н҄о вы не вѣ́рꙋете , нѣсте б҄о ѿ ѻ҆вецъ моиⷯ , ꙗ҆́коже рⷯѣ ваⷨ · ꙁаⷱ‍҇ , л҃и ѻ҆вцѧ моѧ̀ гла́са мое̑го слꙋшѧютъ , и҆ а҆ꙁъ ꙁна́ю и҆х̾ , и҆ по мн҄ѣ грѧдꙋт̾ , и҆ а҆ꙁъ животъ вѣчныи дамъ и҆мъ , и҆ не погы́бнꙋтъ въ́ вѣки , и҆ не въсхи́титъ и҆хъ никтоже ѿ рꙋкы мое́а̀ · ѿц҃ъ мой и҆же дасть мн҄ѣ , болїи всѣхъ е҆сть , и҆ никтоже мо́жетъ въсхи́тити и҆хъ ѿ рꙋкы̀ ѿц҃а мое̑го · А҆ꙁъ и҆ ѿц҃ъ е҆ді́но е҆свѣ · Вꙁѧ́шѧ же ка́менїе пакы и҆ѹде́е , да побїютъ е҆го · ѿвѣща̀ и҆мъ і҆с҃ . мно́га добра̀ дѣ́ла ꙗ҆вихъ вамъ ѿ ѻ҆ц҃а моего , ꙁа коѐ и҆х̾ дѣло ка́менїе ме́щете на́ мѧ; ѿвѣщашѧ е҆мꙋ и҆ѹде́е гл҃юще . ѻ҆ добрѣ дѣлѣ ка́менїе не ме́щемъ на тѧ , н҄о ѻ҆ хꙋлѣ . ꙗ҆ко т҄ы чл҃къ сы́й , твори́ши себе б҃а · ѿвѣща̀ и҆мъ і҆с҃ , нѣсть л҄и пи́сано в ꙁако́нѣ ва́шемъ . а҆ꙁъ рѣх̾ , бо́ѕи е҆сте; а҆ще ѻ҆ны̀ рече богы , к ни́мъже сло́во бж҃їе бысть , и҆ не мо́жетъ раꙁори́тисѧ писанїе , е҆гоже ѿц҃ъ ст҃и , и҆ посла̀ в̾ ми́ръ . в҄ы гл҃ете , ꙗ҆́ко хꙋлꙋ гл҃еши , ꙁане рѣх̾ ꙗ҆́ко сн҃ъ бж҃їи е҆смь; а҆ще не творю дѣ́ла ѿц҃а мое̑го , не и҆мѣте м҄и вѣ́ры . а҆ще л҄и творю , а҆ще и҆ мн҄ѣ не вѣ́рꙋете , дѣ́ломъ мои́мъ вѣ́рꙋите , да раꙁꙋмѣете и҆ вѣ́рꙋете , ꙗ҆́ко въ мн҄ѣ ѿц҃ъ , и҆ а́ꙁъ в немъ · ꙁаⷱ‍҇ , И҆ и́ска́хꙋ ѹбо па́кы ꙗ҆́ти е҆го . і҆ и҆ꙁыде ѿ рꙋкъ и҆хъ , і҆ и́де паки на ѻ́нъ поⷧ‍҇ і҆ѻ҆рда́на , на мѣ́сто и҆дѣже б҄ѣ і҆ѻ҆а́н̾ прежде крⷵтѧ , и҆ пребысть т҄ꙋ · И҆ мно́ѕи прїидо́шѧ к немꙋ , и҆ гл҃ахꙋ , ꙗ҆́ко і҆ѻ҆а́ннъ ѹбо ѕна́менїа не сътвори ни е҆ді́ного . всѧ же е҆ли́ка рече і҆ѻ҆а́н̾ ѻ҆ семъ , и́стина б҄ѣ . и҆ мно́ѕи вѣ́роваша в него т҄ꙋ ·
Глⷡ‍҇а , а҃і · ꙁаⷱ‍҇ , л҃ѳ · Бѣ же нѣ́кто болѧ̀ ла́ꙁаⷬ‍҇ ѿ виѳанїѧ , ѿ веси марїины и҆ ма́р̾ѳы сестры̀ е҆а̀ · Бѣ же марїа пома́ꙁавшїа г҃а мїромъ , и҆ ѻ҆те́рши но́ѕѣ е҆го власы свои́ми , е҆ꙗ҆́же бра́тъ ла́ꙁарь болѧ́ше · Посла́стѣ ѹбо сестрѣ к немꙋ гл҃ющи . г҃и , с҄е е҆гоже лю́биши , боли́тъ · Слы́шав же і҆с҃ , рече . сїа болѣꙁнь , нѣсть къ смр҃ти , н҄о ѻ҆ сла́вѣ бж҃їи да просла́виⷮсѧ сн҃ъ бж҃їи е҆ѧ̀ ради · Люблѧше же і҆с҃ ма́рѳꙋ , и҆ сестрꙋ е҆ѧ̀ . и҆ ла́ꙁарѧ · Є҆гда же ѹслы́ша ꙗ҆ко болитъ . тогда̀ пребы́сть на немже бѣ мѣ́стѣ , дв҄а дн҃и · Пото́м же гл҃а ѹчн҃комъ . и҆́демъ въ і҆ю̑де́ю па́ки · Гл҃ашѧ е҆мꙋ ѹчн҃цы̀ . ра́вви , нн҃ѣ и҆ска́хꙋ тебѐ ка́менїеⷨ побити і҆ю̑де́е , и҆ паки ли и҆́деши та́мо; ѿвѣща і҆с҃ , не дв҄а л҄и на́десѧте часа̀ е҆ста во́ дн҃е; а҆ще кт҄о хо́дитъ во́ дн҃е , не поткнетсѧ , ꙗ҆́ко свѣтъ ми́ра сего ви́диⷮ · А҆ще же кт҄о хо́дитъ в нощи , потъкнетсѧ , ꙗ҆ко нѣ́сть свѣта в немъ · Сїа рече , и҆ по семъ гл҃а и҆́мъ , ла́ꙁарь дрꙋ́гъ нашь ѹспе . но и҆дꙋ̀ да воꙁбꙋжⷣꙋ е҆го · Рѣшѧ же ѹчн҃цы е҆го . г҃и , а҆ще ѹспе , сп҃сенъ бꙋдетъ · Рече же і҆с҃ . ѻ҆ смр҃ти е҆го · ѻ҆ни же мнѣшѧ , ꙗ҆́ко ѻ҆ ѹспе́нїи сн҃а гл҃етъ · Тогда рече и҆́мъ і҆с҃ не ѻ҆бинꙋѧсѧ , ла́ꙁарь оу҆́мреⷮ , и҆ радꙋюсѧ васъ , ради , да вѣ́рꙋете , ꙗ҆ко не бѣхъ тамо , н҄о и́демъ к немꙋ · Рече же ѳома , гл҃емыи блиꙁне́цъ , ѹчн҃комъ . и҆демъ и҆ м҄ы , да оу҆́мремъ с ни́мъ · Пришедъ же і҆с҃ , ѻ҆брѣте е҆го четы́ри дн҃и ѹже и҆мꙋща въ гробѣ · Бѣ же виѳанїа блиꙁъ і҆ерⷵли́ма . ꙗ҆́ко стадїи пѧтьнадесѧⷮ . и҆ мно́ѕи ѿ і҆ю̑деи бѧхꙋ пришлѝ к ма́рѳѣ и҆ марїи , да ѹтѣшѧтъ и҆́хъ ѻ҆ бра́тѣ е҆ю̀ · Ма́рѳа же е҆гда ѹслыша ꙗ҆́ко і҆с҃ грѧдетъ , срѣте е҆го . марїа же до́ма сѣдѧше · Рече же ма́рѳа къ і҆сꙋ . г҃и , а҆ще бы ꙁд̑ѣ былъ , не бы бра́тъ мо́и ѹмерлъ . н҄о и҆ нн҃ѣ вⷨѣ , ꙗ҆́ко е҆ли́ка а҆́ще про́сиши ѿ б҃а . да́ст̾ тебѣ б҃ъ . гл҃а е́й і҆с҃ , воскрⷵнетъ браⷮ тво́й · Гл҃а е҆мꙋ ма́рѳа . вѣ́мъ ꙗ҆ко воскрⷵнетъ въ воскресенїе в послⷣѣнїи дн҃ь · Рече же е́й і҆с҃ . а҆́ꙁъ е҆смь воскресе́нїе и҆ живо́тъ · вѣрꙋаѝ в м҄ѧ , а҆ще и҆ ѹмретъ , ѻ҆живетъ . и҆ всѧⷦ‍҇ живыѝ , и҆ вѣрꙋѧ в м҄ѧ , не ѹмреⷮ въ вѣкы · Є҆́млеши ли вѣрꙋ семꙋ; гл҃а е҆мꙋ , е҆́й г҃и . а҆ꙁъ вѣровахъ , ꙗ҆ко ты е҆си х҃с сн҃ъ бж҃їи , и҆́же в ми́ръ грѧдыи · И҆ сїа ре́кши , и҆́де , и҆ пригласѝ марїю сестрꙋ свою тай ре́кши . ѹчи́тель прише́лъ е҆сть , и҆ глашаеⷮ т҄ѧ · ѻ҆на́же ꙗ҆́ко ѹслы́ша , въста̀ ско́ро и҆ і҆де к немꙋ . не ѹ҆̀же б҄о бѣ пришелъ і҆с҃ в̾ ве́сь , н҄о бѣ на мѣ́стѣ и҆дѣже срѣте е҆го ма́рѳа · И҆ю̑де́е же ѹбо сꙋщїи с нею в домꙋ и҆ ѹтѣша́юще ю҆̀ . видѣвше ма́рїю ꙗ҆́ко ско́ро въста̀ и҆ і҆ꙁы́де , по неи и҆до́шѧ , гл҃юще , ꙗ҆́ко и҆́детъ на́ гроб̾ да пла́четъ та́мо · Ма́рїѧ же ꙗ҆́ко прїиде и҆дѣже бѣ і҆с҃ , видѣ́вши е҆го , падѐ е҆мꙋ на́ ногꙋ , гл҃ющи е҆мꙋ . г҃и , а҆ще бы бы́лъ ꙁд̑ѣ , не бы̀ ѹмерлъ мо́и бра́тъ · И҆с҃ же ꙗ҆́ко видѣ ю҆̀ пла́чющꙋсѧ , и҆ пришеⷣшаѧ с не́ю і҆ю̑деѧ пла́чющꙋсѧ , ꙁапрѣти дх҃ꙋ , и҆ воꙁмꙋти́сѧ са́мъ , и҆ реⷱ‍҇ , гдѣ положѝсте е҆го · Гл҃ашѧ е҆мꙋ . г҃и , прїиди и҆ ви́жⷣь . прослеꙁи́сѧ і҆с҃ · Гл҃ахꙋ оу҆́бо жи́дове , ви́жⷣь ка́ко люблѧ́ше е҆го · Нѣцыи же ѿ нихъ рѣша , не можа́ше ли се́и ѿве́рꙁыи ѻ҆́чи слѣпо́мꙋ , сътворити да и҆ се́й не оу҆́мретъ; і҆с҃ же па́ки прѣтѧ в себѣ прїиде къ́ гробꙋ · Бѣ же пещера , и҆ ка́мень лежа́ше на не́и · Гл҃а і҆с҃ , воꙁмѣте ка́мень · Гл҃а е҆мꙋ сестра ѹме́ршаго ма́рѳа . г҃и , ѹже смерди́т̾ , четверодне́вен̾ бо е҆сть . Гл҃а е́й і҆с҃ , не рⷯѣ л҄и ти ꙗ҆ко а҆ще вѣ́рꙋеши , оу҆́ꙁриши сла́вꙋ бж҃їю; вꙁѧ́шѧ же ка́мень и҆дѣже бѣ ѹмерыи лежа̀ · И҆с҃ же воꙁве́дъ ѻ҆́чи горѣ , реⷱ‍҇ , ѿч҃е . хвалꙋ̀ тебѣ въꙁдаю̀ , ꙗ҆́ко ѹслы́ша м҄ѧ . а҆ꙁ же ви́дѣхъ ꙗ҆́ко всегⷣа м҄ѧ послꙋ́шѧеши , н҄о наро́да ради стоа́щаго ѻ҆́крестъ рѣхъ , да вѣ́рꙋ и҆́мꙋть ꙗ҆́ко т҄ы мѧ посла̀ · И҆ сїа реⷦ‍҇ , гла́сомъ вели́коⷨ въꙁва̀ . ла́ꙁаре грѧдѝ вонъ . и҆ и҆ꙁы́де ѹмерыѝ ѻ҆бѧ́ꙁан̾ рꙋка́ма и҆ ногама ѹкро́емъ , и҆ лице е҆го ѹбрꙋ́сомъ ѻ҆бѧ́ꙁано . гл҃а иⷨ і҆с҃ . раꙁрѣши́те е҆го , и҆ ѻ҆ста́вите и҆тѝ · Мно́ѕи ѹбо ѿ і҆ѹде́й пришеⷣшеѝ к̾ ма́рїи , и҆ видѣ́вше ꙗ҆же сътворѝ і҆с҃ , вѣровашѧ во́нь · Нѣцїи же ѿ нихъ и҆дошѧ к̾ фарїсе́ѻмъ , и҆ рекоша и҆мъ ꙗ҆же сътворѝ і҆с҃ · ꙁаⷱ‍҇ , м҃ · Събра́шѧ ѹбо а҆рхїере́е и҆ фарїсе́е со́н̾мъ , и҆ гл҃ахꙋ , что сътворимъ . ꙗ҆́ко чл҃къ се́й мно́га ꙁна́менїѧ творитъ; а҆ще ѻ҆ста́виⷨ е҆го та́ко , вс҄и вѣрꙋютъ в него . и҆ прїидꙋтъ римлѧне , и҆ въꙁмꙋтъ мѣ́сто и҆ ѧ҆ѕы́къ на́шъ · Є҆ди́нъ же нѣ́кто ѿ нихъ , кайа́фа , а҆рхїере́й сыи лѣтꙋ томꙋ , рече иⷨ . в҄ы не вѣ́сте ничесоже ни помышлѧ́ете , ꙗ҆́ко оу́не е҆сть наⷨ , да е҆ді́нъ чл҃къ оу҆́мрет̾ ꙁа́ люди , а҆ не ве́сь ꙗ҆ꙁыⷦ‍҇ поги́бнетъ . сего же ѻ҆ себѣ не рече , н҄о а҆рхїере́й сыи лѣтꙋ томꙋ , прореⷱ‍҇ , ꙗ҆́ко хотѧше і҆с҃ ѹмрети ꙁа́ люди . и҆ не то́кмо ꙁа́ люⷣ‍ꙵ . н҄о да и҆ чѧ́да бж҃їа расточенаѧ съберетъ въ е҆ді́но · ѿ того же дн҃е съвѣща́ша да ѹбїю́тъ е҆го · И҆с҃ же ктомꙋ̀ не ꙗ҆́вѣ хожⷣаше въ і҆ѹде́ехъ , но и҆де ѿтꙋ́дꙋ въ странꙋ блиꙁъ пꙋсты́нѧ , въ е҆фремъ нарица́емыи граⷣ , и҆ т҄ꙋ хожⷣаше съ ѹченикы свои́ми · Бѣ же блиꙁъ па́сха і́ѹде́иска , и҆ вꙁыдо́шѧ мно́ѕи въ і҆ерⷵлиⷨ ѿ стра́нъ прежⷣе па́схы да ѻ҆чи́стѧт̾сѧ · И҆скахꙋ ѹбо і҆с҃а , и҆ гл҃ахꙋ к̾ себѣ в̾ цр҃кви стоа́ще . чт҄о мнитсѧ ваⷨ , ꙗ҆ко не и҆́мать ли прїитѝ в̾ праꙁⷣникъ; да́шѧ ѹбо а҆рхїере́е и҆ фарїсе́е ꙁа́повѣдь . да а҆ще кто̀ ѻ҆щꙋти́тъ е҆го гд̑ѣ бꙋдеⷮ , повѣ́сть , ꙗ҆ко да и҆мⷮꙋ е҆го ·
Глⷡ‍҇а , в҃і · ꙁаⷱ‍҇ , м҃а · Ис҃ же прежⷣе шестихъ дн҃їи па́схы , прїиде въ виѳанїю̀ , и҆дѣже бѣ ла́ꙁаръ ѹме́рыѝ , е҆гоже въскр҃сѝ ѿ мр҃твыⷯ · Сътвори́шѧ же е҆мꙋ вече́рю т҄ꙋ . и҆ ма́рѳа слꙋжа́ше . лаꙁаръ же е҆ді́нъ б҄ѣ ѿ въꙁлежа́щихъ с нимъ · Ма́рїа же прїе́мши ли́трꙋ мѷра , нарда писти́кы , мно́гоцѣнны , пома́ꙁа но́ѕѣ і҆с҃овѣ , и҆ ѻ҆трѐ власы̀ свои́ми ноѕѣ е҆го , хра́мина же и҆спл́ънисѧ ѿ вонѧ масти бл҃гово́нныа · Гл҃а же е҆ді́нъ ѿ ѹчн҃къ е҆го , і҆ѹда сі́моновъ и҆скарїѻ́тъскїи , и҆же хотѧше е҆го преда́ти . чесо ради мѷро с҄е не продано бысть на трихъ стѣхъ пѣнѧѕь , и҆ дано̀ ни́щимъ; Се же рече , не ꙗ҆́ко ѻ҆ ни́щихъ печа́шесѧ , н҄о ꙗ҆́ко таⷮ б҄ѣ . и҆ ковчежецъ и҆мѣа́ше . и҆ вмѣта́емаѧ ноша́ше · Рече же і҆с҃ , не дѣите еа̀ , да в̾ дн҃ь погре́бенїа мое̑го съблюде́тъ е҆̀ · Ни́щаѧ б҄о всегда̀ и҆́мате с̾ собо́ю , мене же не всегда и҆́мате · Раꙁꙋмѣ же нароⷣ мно́гъ ѿ і҆ѹде́й ꙗ҆ко т҄ꙋ еⷵ . и҆ прїидо́шѧ , не і҆с҃а ради токмо , н҄о да и҆ лаꙁарѧ ви́дѧтъ , е҆гоⷤ‍ⷷ въскр҃сѝ ѿ мрт҃выхъ · Съвѣща́ша же а҆рхїере́е , да и҆ ла́ꙁарѧ ѹбїютъ , ꙗ҆ко мноѕи е҆го ради и҆дѧхꙋ ѿ і҆ѹде́й , и҆ вѣровахꙋ въ і҆с҃а · Въ ѹтрѣи же дн҃ь , нароⷣ мно́гъ прише́дыѝ в̾ праꙁнⷣикъ , слы́шавше ꙗ҆́ко і҆с҃ грѧдетъ въ і҆е̑рⷵли́мъ , прїа́ша ва́йе ѿ фѷникъ , і҆ и҆ꙁыдо́шѧ въ срѣтенїе е҆мꙋ , и҆ ꙁва́хꙋ гл҃юще . ѻ҆са́нна , блⷵвенъ грѧды̏ въ и҆мѧ гн҃е , цр҃ъ і҆ил҃евъ · ѻ҆брѣтъ же і҆с҃ ѻ҆слѧ̀ , всѣ́де на не . ꙗ҆́коже е҆сть пи́сано . не бо́йсѧ дщ҃и сїѻ́нѧ , с҄е цр҃ь твой грѧдетъ , сѣдѧ̀ на жребѧти ѻ҆сли · сих же не раꙁꙋмѣшѧ ѹченицы е҆го преже , н҄о е҆гда просла́висѧ і҆с҃ . тогда̀ помѧнꙋшѧ , ꙗ҆́ко сїа бѣшѧ ѻ҆ немъ пи́сана , и҆ сїа сътвори́шѧ е҆мꙋ · Свѣдѣтельствоваше же наро́дъ и҆же б҄ѣ преже с нимъ е҆гда ла́ꙁарѧ въꙁ̾гласѝ ѿ ѓроба , и҆ въскр҃си е҆го ѿ мр҃твыхъ · Сего ради и҆ срѣте е҆го народъ , ꙗ҆ко слы́шашѧ е҆го сїе сътворша ꙁна́менїе · ꙁаⷱ‍҇ , м҃в · Фарісе́е же рѣша к̾ себѣ . ви́дите , ꙗ҆ко никаѧ же по́л̾ꙁа е҆сть; с҄е ми́ръ по немъ и́детъ · Бѣ́хꙋ же нѣ́цїи е҆́ллини ѿ вшеⷣшихъ да покло́нѧтсѧ въ пра́ꙁнⷣикъ · Сїи ѹбо пристꙋпиша к̾ фили́ппꙋ , и҆же б҄ѣ ѿ виѳсайды галилейскїа , и҆ молѧ́хꙋ е҆го гл҃юща . г҃и , хо́щемъ і҆с҃а ви́дѣти · Прїиде фили́ппъ , и҆ гл҃а а҆ндре́ѻви . и҆ пакы а҆ндре́а и҆ фили́ппъ гл҃аста і҆с҃ови . і҆с҃ же ѿвѣща̀ и́ма гл҃ѧ . прїиде часъ , да просла́виⷮсѧ сн҃ъ члчⷵкїи · А҆ми́нь а҆ми́нь гл҃ю вамъ . а҆ще ꙁерно пшени́чно паⷣ на ꙁемлѝ не оу҆́мретъ , то е҆ді́но пребываеⷮ , а҆ще л҄и оу҆́мреⷮ , мно́гъ плоⷣ сътвориⷮ · Любѧѝ дш҃ꙋ свою , погꙋбиⷮ ю҆̀ , и҆ ненавидѧѝ дш҃ꙋ свою в̾ ми́рѣ семъ , в̾ животѣ вѣчнем̾ съхранитъ ю҆̀ · а҆ще кт҄о мн҄ѣ слꙋ́житъ , мн҄ѣ да послⷣѣствꙋетъ . і҆ и҆деже е҆смь а҆ꙁъ , т҄ꙋ и҆ слꙋга мой бꙋ́детъ · И҆ а́ще кт҄о мн҄ѣ слꙋжиⷮ , почтеⷮ е҆го ѿц҃ъ мой · Нн҃ѣ дш҃а моа̀ въꙁмꙋтисѧ . и҆ что̀ рекꙋ; ѿче сп҃си́ м҄ѧ ѿ часа̀ сего н҄о сего ради прїидохъ на часъ се́й · Ѿч҃е , просла́ви и҆́мѧ твое · Прїиде же гла́съ с̾ нб҃се , и҆ просла́виⷯ , и҆ паки просла́влю · Нароⷣ же стоаѝ слы́шаⷡ‍҇ гл҃ахꙋ , гр́омъ бысть · И҆́нїи гл҃ахꙋ а҆гг҃лъ гл҃а е҆мꙋ . ѿвѣща̀ і҆с҃ , и҆ реⷱ‍҇ . не мене ради глⷵа се́й бысть , н҄о наро́да ради · Нн҃ѣ сꙋдъ еⷵ ми́рꙋ семꙋ . нн҃ѣ кнѧѕь ми́ра сего и҆ꙁ̾гнанъ бꙋдеⷮ во́нъ · И҆ а́ще а҆ꙁъ въꙁнесе́нъ бꙋ́дꙋ ѿ ꙁемлѧ , вс҄ѧ привлекꙋ к̾ себѣ · Се́ же гл҃аше , наꙁна́менꙋа коею̀ смр҃тїю хотѧше оу҆́мрети · ѿвѣща̀ е҆мꙋ наро́дъ , м҄ы слы́шахомъ ѿ ꙁако́на , ꙗ҆́ко х҃с пребыва́етъ въ́ вѣкы . и҆ ка́ко т҄ы гл҃еши , въꙁнестисѧ подоба́ет̾ сн҃ꙋ члчⷵкомꙋ; кт҄о е҆сть се́й сн҃ъ чл҃ческїи; рече же и҆мъ і҆с҃ . е҆ще ма́ло вре́мѧ свѣтъ в̾ васъ е҆сть . ходи́те до́ндеже свѣтъ и҆́мате , да тм҄а васъ не и҆метъ . и҆ ходѧѝ въ тмѣ , не вѣ́сть ка́мо и́детъ · ꙁаⷱ‍҇ , м҃г · До́ндеже свѣтъ и҆́мате , вѣ́рꙋйте въ́ свѣтъ , да сн҃ове свѣта бꙋ́дете · Сїа гл҃а і҆с҃ , и҆ ѿшеⷣ съкрысѧ ѿ ниⷯ · Толи́ка ꙁна́менїа сътво́ршꙋ е҆мꙋ преⷣ ни́ми , не вѣровахꙋ в него да събꙋ́деⷮсѧ сло́во и҆са́і̆а пррⷪ‍҇ка , е҆же рече . г҃и , кт҄о вѣ́рова слꙋ́хꙋ на́шемꙋ; и҆ мы́ш̾ца гн҃ѧ комꙋ̀ ѿкры́сѧ; сего ради не можа́хꙋ вѣ́ровати , ꙗ҆́ко па́ки реⷱ‍҇ и҆са́і̆а . ѻ҆слѣпи ѻ҆́чи и҆хъ , и҆ ѻ҆ка́менилъ е҆сть срⷣцѧ и҆хъ , да не ви́дѧтъ ѻ҆чи́ма , ни раꙁꙋмѣютъ срⷣцемъ , и҆ ѻ҆братѧ́тсѧ , і҆ и҆сцѣлю иⷯ · Сїа рече и҆са́і̆а , е҆гда видѣ сла́вꙋ е҆го , и҆ гл҃а ѻ҆ немъ · ѻ҆баче ѹбо и҆ ѿ кнѧ́ѕь мно́ѕи вѣ́ровашѧ в него . н҄о фарїсе́й ради не и҆сповѣдовахꙋ , да не и҆ꙁ соⷩ‍҇мищъ и҆ꙁгнани бꙋ́дꙋтъ . въꙁлюби́ша бо па́че сла́вꙋ члчⷵкꙋю неⷤ славꙋ бж҃їю · И҆с҃ же въꙁва̀ и҆ рече . вѣ́рꙋаѝ в̾ м҄ѧ , не вѣ́рꙋет̾ в̾ м҄ѧ , н҄о в̾ посла́вшаго м҄ѧ · И҆ видѧѝ м҄ѧ , ви́дитъ посла́вшаго м҄ѧ · а҆ꙁъ свѣтъ в̾ ми́ръ прїидоⷯ , да всѧкъ вѣ́рꙋаѝ в м҄ѧ , въ тм҄ѣ не пребꙋ́детъ · И҆ а́ще кто̀ оўслы́шиⷮ гл҃ы моѧ , и҆ не вѣ́рꙋетъ . а҆ꙁъ не сꙋжⷣꙋ е҆мꙋ . не прїидохъ б҄о да сꙋжⷣꙋ ми́рови , н҄о да сп҃сꙋ ми́ръ · ѿмѣта́аѝсѧ мене , и҆ не прїе́млѧѝ гл҃ъ мои̑хъ , и҆́мать сꙋдѧ́щаго е҆мꙋ · Сло́во еже гл҃ахъ , т҄о сꙋдитъ е҆мꙋ в̾ послⷣѣнїи дн҃ь · Ꙗ҆́ко а҆ꙁъ ѻ҆ себѣ не гл҃ахъ , н҄о посла́выѝ мѧ ѿц҃ъ , то́й мн҄ѣ ꙁа́повѣдь дасть , чт҄о рекꙋ , и҆ чт҄о въꙁ̾гл҃ю . и҆ вѣмъ ꙗ҆ко ꙁа́повѣдь е҆го животъ вѣчныи е҆сть . ꙗ҆́же ѹбо а҆ꙁъ гл҃ю , ꙗ҆́коже рече мн҄ѣ ѿц҃ъ , та́ко творю ·
Глⷡ‍҇а , г҃і · ꙁаⷱ‍҇ , м҃д · Прежде же пра́ꙁдника па́сцѣ , вѣды̀ і҆с҃ , ꙗ҆́ко прїиде е҆мꙋ чаⷵ да пре́йдетъ ѿ мира сего къ ѿц҃ꙋ , въꙁлю́бль своа сꙋщаа в̾ ми́рѣ , до конца̀ въꙁлюби ѧ · и҆ вече́ри бы́вши , дїа́волꙋ ѹже вложи́вшꙋ въ срⷣце і҆оу́дѣ си́моновꙋ и҆скариѻ́т̾скомꙋ , да е҆го предастъ · Вѣды̀ і҆с , ꙗ҆ко вс҄ѧ дасть е҆мꙋ ѿц҃ъ в рꙋцѣ , и҆ ꙗ҆́ко ѿ б҃а и҆ꙁы́де , и҆ къ б҃ꙋ грѧдетъ · Въста́въ с вечерѧ , и҆ положи ри́ѕы . и҆ прїе́мъ ле́нътиѻ҆нъ препоѧ́сасѧ , потом же в̾лїа во́дꙋ въ ѹмыва́лницꙋ , и҆ нача́т̾ ѹмыва́ти но́гы ѹчн҃ком̾ , и҆ ѻ҆тира́ти ленти́емъ , и҆́мже б҄ѣ препоѧ́санъ · Прїиде же к си́монꙋ петрꙋ . и҆ гл҃а е҆мꙋ тои . г҃и , т҄ы л҄и моѝ ѻ҆мы́еши но́ѕѣ; ѿвѣща і҆с҃ , и҆ рече е҆мꙋ . е҆же а҆ꙁъ творю , т҄ы не вѣси нн҃ѣ , раꙁꙋмѣ́еши же по сихъ · Гл҃а е҆мꙋ петръ , не ѹмы́еши ногꙋ моею̀ въ́ вѣкы · ѿвѣща̀ е҆мꙋ і҆с҃ . а҆ще не ѹмы́ю тебе , не и́маши части съ мно́ю · Гл҃а е҆мꙋ си́монъ пе́тръ , г҃и , не но́ѕѣ моѝ то́к̾мо , н҄о и҆ рꙋцѣ и҆ главꙋ̀ · Гл҃а е҆мꙋ і҆с҃ . и҆ꙁмове́ныи не требꙋ́етъ . то́кмо но́ѕѣ ѹмыти , е҆сть б҄о весь чистъ . и҆ в҄ы чисти ӗсте , н҄о не всѝ , вѣдѧше б҄о предаю́щаго е҆го , сего ради рече , ꙗ҆́ко не всѝ чисти е҆сте · ꙁаⷱ‍҇ , м҃е · Є҆́гда же ѹмы но́гы и҆хъ , прїа́тъ ри́ѕы своѧ , и҆ въꙁле́гъ па́кы , рече иⷨ . вѣ́сте л҄и чт҄о сътворихъ вамъ; вы глаша́ете м҄ѧ ѹчт҃лѧ и҆ г҃а , и҆ до́брѣ гл҃ете , е҆́смь б҄о · А҆́ще ѹбо а҆ꙁъ ѹмыхъ ваши но́ѕѣ , г҃ь и҆ ѹчт҃ель , и҆ в҄ы дл́ъжни е҆сте дрꙋгъ дрꙋгꙋ ѹмыва́ти но́ѕѣ . ѻ҆́браꙁъ б҄о дахъ вам̾ . да ꙗ҆́коже а҆ꙁъ сътвори́хъ вамъ , и҆ в҄ы творитѐ · А҆ми́нь а҆ми́нь гл҃ю вамъ , нѣсть рабъ болїи г҃а свое̑го , ни посла́нникъ бо́лїи посла́вшаго е҆го . а҆ще сїа вѣ́сте , бл҃же́ни е҆сте а҆ще творитѐ ѧ҆̀ · Не ѻ҆ всѣхъ васъ гл҃ю . а҆ꙁъ б҄о вѣмъ и҆́хже и҆ꙁбраⷯ . н҄о да писа́нїе събꙋ́детсѧ . ꙗ҆́дыѝ со мною хлѣбъ , въꙁдви́же на́ мѧ пѧ́тꙋ свою · ѿсе́лѣ гл҃ю вамъ , прежде даже не бꙋдетъ , да е҆гда̀ бꙋ́детъ , вѣрꙋ и҆мете ꙗ҆ко а҆ꙁъ е҆смь · А҆ми́нь а҆ми́нь гл҃ю вамъ . прїемлѧѝ а҆ще кого̀ послю , менѐ прїе́млетъ . а҆ прїе́млѧѝ менѐ , прїе́млетъ посла́вшаго м҄ѧ · сїа рек̾ і҆с҃ , въꙁмꙋтисѧ дх҃омъ , и҆ свѣдѣтельствова и҆ рече . а҆ми́нь а҆ми́нь гл҃ю вамъ , ꙗ҆́ко е҆ді́нъ ѿ васъ предастъ м҄ѧ · Съꙁира́хꙋ же сѧ междꙋ собою ѹчн҃цы , недоѹмѣющесѧ ѻ҆ коⷨ гл҃етъ · Бѣ же е҆ді́нъ ѿ ѹчн҃къ е҆го въꙁлежа на лонѣ і҆с҃овѣ , е҆гоже люблѧше і҆с҃ . поманꙋ же семꙋ си́моⷩ‍҇ петръ , въпроси́ти . кт҄о ѹбо е҆сть ѻ҆ не́мже гл҃етъ; напад же то́й на пр́ъси і҆с҃ови , гл҃а е҆мꙋ . г҃и , кт҄о е҆сть; ѿвѣща̀ і҆с҃ , то́й е҆сть , е҆мꙋже а҆ꙁъ ѻ҆мочивъ хлѣбъ подамъ · и҆ ѻ҆мо́чь хлѣбъ , дасть і҆оу́дѣ си́моновꙋ и҆скариѻ́т̾скомꙋ . и҆ по хлѣбѣ тогда̀ вни́де во́нь сатана̀ · Гл҃а ѹбо е҆мꙋ і҆с҃ , е҆же твори́ши сътворѝ ско́ро . сего же никтоже раꙁꙋмѣ ѿ въꙁлежа́щихъ к̾ чесомꙋ рече е҆мꙋ · Нѣцїи же мнѧ́хꙋ , понеже ковче́жець и҆мѣаше и҆оу́да , ꙗ҆́ко гл҃еть е҆мꙋ і҆с҃ , кꙋпѝ е҆же требꙋ́ем̾ на пра́ꙁдникъ , и҆ли ни́щимъ да нѣчто дасть . прїим же ѻ́нъ хлѣбъ , а҆́бїе и҆ꙁыде . бѣ же нощь , е҆гда и҆ꙁыде · Гл҃а і҆с҃ . ꙁаⷱ‍҇ , м҃ѕ · Нн҃ѣ просла́висѧ сн҃ъ члчⷵкїи , и҆ б҃ъ просла́висѧ ѻ҆ немъ . а҆ще б҃ъ просла́висѧ ѻ҆ немъ , и҆ б҃ъ просла́витъ е҆го в себѣ , и҆ а́бїе просла́витъ е҆го · чѧⷣца , е҆ще с вами ма́ло е҆смь . вꙁы́щете мене . ꙗ҆́коже рѣхъ и҆ѹде́ѻмъ . ꙗ҆́ко ꙗ҆́може а҆ꙁъ и҆дꙋ̀ , в҄ы не мо́жете прїитѝ , и҆ вамъ гл҃ю нн҃ѣ . ꙁа́повѣдь но́вꙋю даю̀ вамъ , да лю́бите дрꙋгъ дрꙋга , ꙗ҆́коже въꙁлюбихъ в҄ы , да и҆ в҄ы лю́бите себе · ѻ҆ семъ раꙁꙋмѣюⷮ вс҄и ꙗ҆́ко моѝ ѹчн҃цы е҆сте , а҆ще любоⷡ‍҇ и́мате междꙋ собою · Гл҃а е҆мꙋ̀ си́моⷩ‍҇ пе́тръ . г҃и , ка́мо и҆́деши; ѿвѣща̀ е҆мꙋ і҆с̀ . ꙗ҆може а҆ꙁ̾ и҆дꙋ̀ , не мо́жеши нн҃ѣ по мнѣ и҆тѝ , послⷣѣ же по мнѣ и҆́деши · гл҃а е҆мꙋ пе́тръ . г҃и , почто̀ не могꙋ нн҃ѣ по тебѣ и҆тѝ; нн҃ѣ дш҃ꙋ мою ꙁа тѧ положꙋ · ѿвѣща̀ е҆мꙋ і҆с҃ . дш҃ꙋ ли твою ꙁа́ мѧ положи́ши; а҆ми́нь а҆ми́нь гл҃ю тебѣ , не въꙁгласи́тъ а҆лекто́ръ , дондеже ѿве́ржешисѧ мене три́щи ·
Глⷡ‍҇а , д҃і · ꙁаⷱ‍҇ , м҃ꙁ · Да не смꙋща́е̑тсѧ срⷣце ва́ше , вѣ́рꙋите в̾ б҃а , и҆ в м҄ѧ вѣрꙋите . в домꙋ ѿц҃а мое̑го ѻ҆бители мно́ги сꙋть · А҆ще ли же н҄и , реклъ быхъ ваⷨ , и҆дꙋ̀ ѹготовати мѣ́сто ва́мъ , и҆ а҆́ще ѹготоваю мѣ́сто ва́мъ , па́ки прїидꙋ , и҆ поимꙋ в҄ы к себѣ , да и҆дѣже е҆смь а҆́ꙁъ , и҆ вы̀ бꙋдете , и҆ ꙗ҆́може а҆́ꙁъ и҆дꙋ , вѣ́сте , и҆ пꙋть вѣ́сте · Гл҃а е҆мꙋ ѳома̀ . г҃и , не вѣмы камо и҆́деши , и҆ ка́ко мо́жемъ пꙋть вѣдѣти; Гл҃а е҆мꙋ і҆с҃ , а҆́ꙁъ е҆смь пꙋть , и҆ і҆́стинна , и҆ живо́тъ · Никто́же прїидетъ къ ѿц҃ꙋ , то́кмо мно́ю · А҆ще м҄ѧ бысте ꙁна́ли , и҆ ѿц҃а мое̑го ꙁна́ли бы́сте ѹбо , и҆ ѿсе́лѣ поꙁна́сте е҆го , и҆ ви́дѣ́сте е҆го · Гл҃а е҆мꙋ фили́ппъ , г҃и , покажи на́мъ ѿц҃а , и довлетъ на́мъ · Гл҃а е҆мꙋ і҆с҃ . толи́ко времѧ с ва́ми е҆смъ , и҆ не поꙁна̀ менѐ фили́ппе; видѣвыи мене , видѣ ѿц҃а . и҆ како т҄ы гл҃еши покажи наⷨ ѿц҃а; не вѣ́рꙋе̑ши ли ꙗ҆ко а҆́ꙁ̾ въ ѿц҃и , и҆ ѿц҃ъ въ мнѣ е҆сть · ꙁаⷱ‍҇ , м҃и · Гл҃ы ꙗ҆́же а҆́ꙁъ гл҃ю вамъ , ѻ҆ себѣ не гл҃ю . ѿц҃ъ же въ мнѣ пребыва́ѧѝ , то́и твори́тъ дѣ́ла  . вѣрꙋите мн҄ѣ ꙗ҆́ко а҆́ꙁъ въ ѿц҃ы , и҆ ѿц҃ъ въ мнѣ · А҆ще ли же н҄и , ꙁа т҄а дѣ́ла вѣ́рꙋи̑те м҄и . а҆ми́нь а҆ми́нь гл҃ю ва́мъ , вѣрꙋѧѝ в м҄ѧ , дѣ́ла ꙗ҆́же а҆ꙁъ творю , и҆ то́и сътвори́тъ , и҆ бо́лшѧ сихъ сътворитъ , ꙗ҆ко а҆ꙁъ къ ѿц҃ꙋ моемꙋ грѧдꙋ · И҆ е҆же а҆ще чт҄о про́сите ѻ҆ц҃а ѻ҆ и́мени моемъ , т҄о сътворю , да просла́витсѧ ѿц҃ъ въ сн҃ѣ · И҆ а҆ще чесо̀ про́сите въ и҆мѧ мое , а҆ꙁъ сътворю̀ · А҆ще лю́бите м҄ѧ , ꙁа́повѣди моѧ съблюдѣте . и҆ а҆́ꙁъ ѹмолю ѿц҃а , и҆ і҆ного ѹтѣшителѧ даⷵ вам̾ , да бꙋ́детъ с ва́ми въ́ вѣки , дх҃ъ и҆́стинныи , е҆гоже ми́ръ не мо́жетъ прїѧ́ти , ꙗ҆ко не ви́дитъ е҆го , ниже ꙁнаеⷮ е҆го · Вы́ же ꙁна́ете е҆го , ꙗ҆ко в̾ ва́съ пребыва́етъ , и҆ в̾ васъ бꙋдетъ · Не ѻ҆ста́влю васъ си́ры , прїидꙋ к ваⷨ . е҆ще ма́ло . и҆ ми́ръ ктомꙋ не ви́дитъ менѐ . вы же ви́дите м҄ѧ . ꙗ҆ко а҆ꙁъ живꙋ , и҆ в҄ы жи́ви бꙋ́дете · В то́и дн҃ь раꙁꙋмѣе̑те в҄ы , ꙗ҆ко а҆ꙁъ въ ѿц҃ы мое̑мъ , и҆ в҄ы въ мнѣ , и҆ а҆ꙁъ в̾ ваⷵ · И҆́мѣѧѝ ꙁа́повѣди моѧ и҆ съблюда́ѧ и҆хъ , то́и е҆сть любѧи м҄ѧ . а҆ любѧѝ м҄ѧ , въꙁлюбленъ бꙋ́детъ ѿц҃емъ моиⷨ , и҆ а҆́ꙁъ въꙁлюблю̀ е҆го , и҆ ꙗ҆влю́сѧ е҆мꙋ самъ · Гл҃а е҆мꙋ і҆ѹда не скариѻ́тскыи . г҃и , и҆ чт҄о бысть , ꙗ҆ко наⷨ хо́щеши ꙗ҆́ви́тисѧ , а҆ не ми́рови; ѿвѣща̀ і҆с҃ и҆ рече е҆мꙋ . а҆ще кто лю́биⷮ м҄ѧ , сло́во мое съблюдетъ , И҆ ѿц҃ь мо́и въꙁлю́битъ е҆го . и҆ к немꙋ прїидевѣ , и҆ ѻ҆би́тель ѹ него сътворивѣ · Не любѧѝ м҄ѧ , слове́съ мои̑хъ не съблюда́ет̾ · И҆ сло́во е҆же слы́шасте , нѣсть моѐ , н҄о посла́вшаго м҄ѧ ѿц҃а · Сїа гл҃ахъ вамъ , в̾ васъ сы́и . ѹтѣшитель же дх҃ъ ст҃ыи , е҆гоже по́слет̾ ѿц҃ъ въ и҆мѧ мое , то́и в҄ы наѹчи́тъ всемꙋ̀ . и҆ въспомѧнетъ вамъ вс҄ѧ ꙗ҆́же рѣхъ вамъ  · Ми́ръ ѻ҆ставлѧ́ю вамъ . ми́ръ мо́и даю̀ вамъ . не ꙗ҆коже миръ дае̑тъ , а҆ꙁъ даю вамъ · ꙁаⷱ‍҇ , м҃ѳ · Да не смꙋщаеⷮсѧ срⷣце ва́ше ни ѹстраша́етъ · Слы́шасте ꙗ҆ко рѣхъ вамъ , и҆дꙋ и҆ прїидꙋ к вамъ · А҆ще бысте люби́ли м҄ѧ , въꙁрадовалисѧ бысте ѹбо . ꙗ҆ко рѣхъ и҆дꙋ къ ѿц҃ꙋ . ꙗ҆́ко ѿц҃ъ мо́и болїи мене е҆сть · И҆ нн҃ѣ рѣхъ вамъ , преже да́же не бꙋ́дет̾ . да егда̀ бꙋ́детъ , вѣрꙋ и҆ме́те · Ктомꙋ не мно́го гл҃ю с ва́ми · Грѧдеⷮ б҄о сего ми́ра кнѧѕь , и҆ въ мнѣ не и҆́мать ничесоже . н҄о да раꙁꙋмѣе́тъ миⷬ‍҇ , ꙗ҆ко люблю̀ ѿц҃а . и҆ ꙗ҆́коже ꙁаповѣда мнѣ ѿц҃ъ , та́ко творю . въста́нѣте и҆́демъ ѿсю́дꙋ ·
Глⷡ‍҇а , е҃і · ꙁаⷱ‍҇ , н҃ · Аꙁъ е҆смь лоꙁа̀ и҆стиннаѧ , и҆ ѿц҃ъ мо́и дѣ́латель е҆сть . всѧ́кꙋ ро́ꙁгꙋ ѻ҆ мнѣ не творѧщꙋю плода , и҆ꙁметъ ю҆̀ . и҆ всѧкꙋ творѧ́щꙋю пло́дъ , ѻ҆требитъ ю҆̀ . да мно́жа́ишїи пло́дъ принесетъ · Ѹ҆же в҄ы чи́сти е҆сте , ꙁа́ слово е҆же гл҃ахъ вам̾ . бꙋ́дѣте въ мнѣ , и҆ а҆ꙁъ в̾ васъ · Ꙗ҆́коже роꙁга̀ не мо́жетъ плода сътвори́ти ѻ҆ себѣ , а҆ще не бꙋдетъ на лоꙁѣ , та́ко и҆ в҄ы , а҆ще въ мнѣ не пребꙋ́дете · А҆́ꙁъ е҆смь лоꙁа̀ , вы же ро́ждїе . и҆ і҆́же бꙋ́детъ въ мнѣ , и҆ а҆ꙁъ в не́мъ , то́и сътворитъ пло́дъ мно́гъ . ꙗ҆́ко беꙁ менѐ не мо́жете твори́ти ничесо́же · А҆ще кт҄о въ мнѣ не пребꙋ́детъ , и҆ꙁвержетсѧ во́нъ . ꙗ҆́коже роꙁга̀ , и҆ і҆ссы́шет̾ . и́ събира́ютъ ю҆̀ , и҆ въ ѻ҆гнь влага́юⷮ , и́ с̾гара́етъ · А҆ще пребꙋ́дете въ мнѣ . и҆ гл҃и моѝ в̾ ва́съ пребꙋдꙋть . емꙋже а҆ще хо́щете проси́те , и҆ бꙋ́деⷮ ва́мъ · ѻ сеⷨ просла́висѧ ѿц҃ъ мо́и , да пло́дъ мно́гъ сътворитѐ . и҆ бꙋ́дете моѝ оу́ченицы · ꙁаⷱ‍҇ , н҃а · Ꙗ҆́коже въꙁлюбѝ м҄ѧ ѿц҃ъ , и҆ а́ꙁъ въꙁлюби́хъ васъ . бꙋ́дѣте в любви мо́ей · А҆ще ꙁа́повѣди моѧ̀ съблюде́те , пребꙋ́дете в любви мо́ей , ꙗ҆́коже а҆ꙁъ ꙁа́повѣди ѿц҃а мое̑го съблюдоⷯ , и҆ пребыва́ю в̾ него любвѝ · Сїѧ гл҃ахъ вамъ , да радость моа̀ в̾ васъ бꙋдетъ , и҆ радость ва́шѧ и҆сплънитсѧ · Си̑ е҆сть ꙁа́повⷣѣ моа̀ , да лю́бите дрꙋгъ дрꙋга , ꙗ҆́коже въꙁлюбиⷯ в҄ы · Бо́лша сеа̀ любвѐ никтоже и҆́маⷮ , да кто̀ дш҃ꙋ свою положиⷮ ꙁа́ дрꙋгы своѧ . в҄ы дрꙋѕи моѝ е҆сте , а҆ще творитѐ е҆ли́ка а҆ꙁъ ꙁаповѣдаю вамъ . не ктомꙋ васъ гл҃ю рабы . ꙗ҆ко ра́бъ не вѣсть чт҄о творитъ г҃ь е҆го . ва́съ же рекохъ дрꙋ́гы , ꙗ҆ко вс҄ѧ ꙗ҆же слы́шаⷯ ѿ ѻ҆ц҃а мое̑го , скаꙁахъ ваⷨ · Не в҄ы менѐ иꙁбра́сте , н҄о а҆ꙁъ и҆ꙁбра́хъ ваⷵ и҆ положи́хъ ваⷵ , да в҄ы и҆́дете , и҆ пло́дъ принесе́те , и҆ плоⷣ вашъ пребꙋдет̾ · да е҆гоже а҆ще про́сите ѿ ѻ҆ц҃а въ и҆мѧ моѐ , дастъ вамъ · ꙁаⷱ‍҇ , н҃в · Си̑ ꙁаповѣ́даю вамъ , да лю́бите дрꙋгъ дрꙋга · а҆ще миръ васъ ненави́диⷮ , ви́дите , ꙗ҆́ко мене прежⷣе ваⷵ въꙁненавидѣ . а҆ще ѿ мира бысте были , миръ ѹбо своѐ любилъ б҄ы · Ꙗ҆́коже ѿ мира нѣ́сте , н҄о а҆ꙁъ и҆ꙁбраⷯ в҄ы ѿ мира , сего ради ненави́диⷮ васъ миръ · Поминайте сло́во , е҆же а҆ꙁ̾ рѣхъ вамъ · Нѣсть рабъ болїи г҃а свое̑го · а҆ще мене и҆ꙁ̾гна́шѧ , и҆ ваⷵ и҆жденꙋтъ . а҆ще сло́во моѐ съблюдо́шѧ , и҆ ваше съблюдꙋтъ · Но̑ сїа вс҄ѧ творѧⷮ вамъ ꙁа и҆мѧ моѐ , ꙗ҆ко не вѣ́дѧтъ посла́вшаго м҄ѧ · А҆ще не быⷯ пришелъ и҆ гл҃алъ и҆мъ , грѣха не бы́шѧ и҆мѣ́ли · Нн҃ѣ же вины̀ не и҆́мꙋть ѻ҆ грѣсѣ свое̑мъ · Ненави́дѧѝ мене , и҆ ѿц҃а мое̑го ненавидиⷮ · а҆ще дѣлъ не быⷯ сътворилъ в ниⷯ , и҆́хже и҆нъ никтоже сътворѝ , грѣха не бы́шѧ и҆мѣ́ли · Нн҃ѣ же и҆ ви́дѣшѧ , и҆ въꙁненавидѣша мене и҆ ѿц҃а мое̑го . н҄о да с̾бꙋ́детсѧ сло́во , пи́саное в̾ ꙁаконѣ и҆хъ , ꙗ҆́ко въꙁненавидѣша м҄ѧ тꙋне · Є҆гда же прїидетъ ѹтѣшитель , е҆гоже а҆ꙁъ послю̀ ваⷨ ѿ ѻ҆ц҃а . дх҃ъ и҆́стинны , и҆же ѿ ѻ҆ц҃а и҆сходиⷮ , то́й свѣдѣтельствꙋе̑тъ ѻ҆ мнѣ . и҆ вы же свⷣѣтельствꙋе̑те , ꙗ҆ко и҆сконѝ со мною е҆сте ·
Глⷡ‍҇а , ѕ҃і · Сїа гл҃ахъ вамъ , да не събла́ꙁнитесѧ , ѿ со́нмищ̾ и҆жⷣенꙋтъ в҄ы · ꙁаⷱ‍҇ , н҃г · Но̑ прїидетъ часъ , да всѧⷦ‍҇ и҆же ѹбїетъ в҄ы , мнитъсѧ слꙋжбꙋ приносити б҃ꙋ · И҆ сїа сътворѧтъ , ꙗ҆ко не поꙁна́шѧ ѻ҆ц҃а , ни мене . н҄о сїа гл҃ахъ вам̾ , да е҆гда прїид̑ет̾ часъ  , помина́ите с҄е , ꙗ҆́ко а҆ꙁъ рѣхъ вамъ · Си́х же ваⷨ и҆спе́ръва не рѣхъ , ꙗ҆́ко с вами бѣхъ · Нн҃ѣ же и҆дꙋ̀ к посла́вшемꙋ м҄ѧ . и҆ никто́же ѿ васъ въпраша́етъ мене ка́мо и҆́деши; н҄о ꙗ҆́ко сїа гл҃ахъ вамъ , ско́рбь и҆сполни срⷣцѧ ва́шѧ . н҄о а҆ꙁ̾ и́стинꙋ вамъ гл҃ю . оу҆́не е҆сть вамъ да а҆ꙁ̾ и҆дꙋ̀ , а҆ще б҄о не и҆дꙋ а҆ꙁъ , ѹтѣшитель не прїидетъ к вамъ · а҆ще ли же и҆дꙋ , послю̀ е҆го к вамъ . и҆ пришеⷣ ѻ́нъ , ѻ҆бличитъ мира , ѻ҆ грѣсѣ , и҆ ѻ҆ пра́вдѣ , и҆ ѻ҆ сꙋдѣ . ѻ҆ грѣсѣ ѹбо , ꙗ҆́ко не вѣ́рꙋютъ в м҄ѧ . ѻ҆ пра́вдѣ же , ꙗ҆́ко къ ѿц҃ꙋ моемꙋ и҆дꙋ̀ , и҆ ктомꙋ не ви́дите мене · ѻ҆ сꙋдѣ же , ꙗ҆́ко кнѧ́ꙁь ми́ра сего ѻ҆сꙋженъ бысть · е҆ще много и́мамъ гл҃ати вамъ , н҄о не мо́жете носи́ти нн҃ѣ . Є҆гда же прїидеⷮ ѻ́нъ дх҃ъ и́стинны , наста́витъ в҄ы на всѧ́кꙋ и́стиннꙋ · не ѻ҆ себѣ б҄о гл҃ати и҆́мать , н҄о е҆ли́ка а҆ще ѹслы́шитъ , гл҃ати и́мать , и҆ грѧдꙋщаѧ въꙁвѣстит̾ вамъ · ѻ҆н̾ м҄ѧ просла́витъ , ꙗ҆́ко ѿ мое̑го прїимет̾ , и҆ въꙁвѣститъ вамъ · ꙁаⷱ‍҇ , н҃д · Вс҄ѧ е҆ли́ка и҆́мать ѿц҃ъ , моѧ̀ сꙋтъ . сего ради рѣхъ , ꙗ҆́ко ѿ мене прїимеⷮ , и҆ въꙁвѣститъ вамъ · в̾ ма́лѣ , и҆ ктомꙋ не ви́дите мене , и҆ пакы в ма́лѣ , и҆ ѹꙁрите м҄ѧ , ꙗ҆ко и҆дꙋ̀ къ ѿц҃ꙋ · Рѣша же ѿ ѹчн҃къ е҆го к себѣ . что̀ е҆сть с҄е е҆же гл҃етъ намъ , в̾ малѣ и҆ не ви́дите менѐ , и҆ пакы в̾ малѣ и҆ ѹꙁрите м҄ѧ , и҆ ꙗ҆́ко а҆ꙁъ и҆дꙋ̀ къ ѿц҃ꙋ; гл҃ахꙋ ѹбо , что̀ с҄е е҆сть , е҆же гл҃етъ , в̾ ма́лѣ; не вѣмы чт҄о гл҃етъ · Раꙁꙋмѣ же і҆с҃ , ꙗ҆́ко хотѧхꙋ е҆го въпрашѧти , и҆ рече и҆мъ . ѻ҆ семъ л҄и стѧꙁа́етесѧ межⷣꙋ собою , ꙗ҆́ко рѣхъ , в̾ ма́лѣ и҆ не ви́дите менѐ , и҆ паки в ма́лѣ и҆ оу҆́ꙁрите мѧ · а҆миⷩ‍҇ а҆ми́нь гл҃ю вамъ , ꙗ҆́ко въспла́четесѧ и҆ въꙁрыда́ете в҄ы , а҆ ми́ръ въꙁрадꙋетсѧ . вы же печал̾ни бꙋ́дете . но печаль ва́шѧ в ра́дость бꙋ́деть , Жена̀ е҆гда ражⷣаетъ , ско́рбь и҆́мать , ꙗ҆́ко прїиде годъ еа̀ . е҆гда же родитъ ѻ҆троча̀ . ктомꙋ не по́мнитъ ско́рби ꙁа ра́дость , ꙗ҆́ко роди́сѧ чл҃къ в̾ ми́р̾ · и҆ вы же печаль и҆́мате ѹбо нн҃ѣ . па́кы же ѹꙁрю̀ в҄ы , и҆ въꙁрадꙋетсѧ срⷣц ва́ше , и҆ радости ва́шеа̀ никтоже въꙁметъ ѿ васъ · И҆ в̾ то́й дн҃ь менѐ не въпро́сите ничесоже · ꙁаⷱ‍҇ , н҃е · А҆́ми́нь а҆ми́нь гл҃ю вамъ . ꙗ҆ко е҆ли́ка а҆ще чесо про́сите ѿ ѻ҆ц҃а въ и҆мѧ мое . дастъ вамъ · доселѣ не проси́сте ничесоже въ и́мѧ моѐ . проси́те , и҆ прїимете , да радость вашѧ и҆спо́лънена бꙋ́детъ · Сїа в̾ при́тчахъ гл҃ахъ ваⷨ . но прїидетъ чаⷵ , е҆гда ктомꙋ в̾ притчѧⷯ не гл҃ю ваⷨ , н҄о ꙗ҆́вѣ ѻ҆ ѿц҃и въꙁвѣщꙋ вамъ · в̾ то́й дн҃ь въ и́мѧ моѐ въпро́сите . и҆ не гл҃ю ваⷨ , ꙗ҆́ко а҆ꙁ̾ ѹмолю ѿц҃а ѻ҆ васъ . саⷨ б҄о ѿц҃ъ лю́биⷮ в҄ы , ꙗ҆́ко в҄ы мене въꙁлюби́сте , и вѣровасте , ꙗ҆ко а҆ꙁъ ѿ б҃а и҆ꙁыдоⷯ и҆ꙁыдоⷯ ѿ ѻ҆ц҃а и҆ прїидоⷯ в̾ миⷬ‍҇ , й па́кы ѻ҆ставлѧю ми́ръ и҆ и́дꙋ къ ѿц҃ꙋ · Гл҃ашѧ е҆мꙋ ѹчн҃цы е҆го . с҄е нн҃ѣ не ѻ҆бинꙋ́асѧ гл҃еши , а҆ при́тча никое́аже не гл҃еши . нн҃ѣ вѣмы ꙗ҆ко вѣси вс҄ѧ , и҆ не требꙋ́еши да кто т҄ѧ въпрашаеⷮ . ѻ҆ семъ вѣ́рꙋемъ , ꙗ҆́ко ѿ б҃а и҆ꙁшелъ е҆си . ѿвѣща́ и҆́мъ і҆с҃ , нн҃ѣ л҄и вѣрꙋе̑те; с҄е грѧдетъ часъ , и҆ нн҃ѣ прїиде , да раꙁы́детесѧ ко́ждо въ своѧ , и҆ мене е҆ді́ного ѻ҆ста́вите . и҆ нѣ́смь е҆ді́нъ , ꙗ҆́ко ѿц҃ъ со мною̀ е҆сть · Сїа гл҃ахъ ваⷨ , да въ мнѣ ми́ръ и҆́мате · В мирѣ ско́рбни бꙋ́дете . н҄о дръꙁа́йте , ꙗ҆́ко а҆ꙁъ побѣдиⷯ ми́ръ ·
Глⷡ‍҇а , ꙁ҃і · ꙁаⷱ‍҇ , н҃ѕ · Сїа гл҃а і҆с҃ . и҆ въꙁведе ѻ҆́чи своѝ на́ нб҃о и҆ рече . ѿч҃е , прїиде ча́съ , просла́ви сн҃а свое̑го . да и҆ сн҃ъ твои просла́виⷮ т҄ѧ · Ꙗ҆́коже да́лъ е҆си е҆мꙋ вла́сть всѧ́коѧ пло́ти · да всѧ́ко е҆же да́лъ е҆си е҆мꙋ , дастъ и҆́мъ живоⷮ вѣ́чныи . се же е҆сть живо́тъ вѣ́чныи , да ꙁна́юⷮ тебе е҆ді́ного и҆́стиннаго б҃а . и҆ е҆гоже посла̀ і҆с҃ х҃а . а҆́ꙁъ просла́виⷯ т҄ѧ на ꙁеⷨлѝ . дѣло съвершихъ е҆же да́лъ е҆си мнѣ да сътворю · И҆ нн҃ѣ просла́ви м҄ѧ т҄ы ѿч҃е ѹ тебе самого , сла́вою ю҆̀же и҆мѣхъ ѹ тебе пре́жⷣе ми́ръ не бы́сть · Ꙗ҆́вихъ и҆́мѧ твоѐ чл҃комъ , и҆́хже да́л̾ е҆си мнѣ ѿ мира . твоѝ бѣша , и҆ мнѣ и҆хъ да́лъ е҆си , и сло́во твоѐ съхрани́шѧ · Нн҃ѣ раꙁꙋмѣша ꙗ҆́ко вс҄ѧ е҆ли́ка да́лъ е҆си мн҄ѣ , ѿ тебе сꙋть . ꙗ҆́ко гл҃ы и҆́хже да́лъ е҆си мн҄ѣ , дах̾ и҆́мъ . и҆ тїи прїѧша . и раꙁꙋмѣша въи҆́стинꙋ , ꙗ҆́ко ѿ тебе и҆ꙁыдо́хъ . и вѣ́ровашѧ ꙗ҆́ко т҄ы мѧ посла̀ · А҆ꙁъ ѻ҆ си́хъ молю . не ѻ҆ все́мъ ми́рѣ молю . н҄о ѻ҆ тѣхъ и҆́хже да́лъ е҆си мн҄ѣ , ꙗ҆́ко твоѝ сꙋть · И҆ моѧ̀ вс҄ѧ , твоѧ сꙋть , и҆ твоѧ моѧ̀ , и҆ просла́вихсѧ в ни́хъ . и҆ ктомꙋ нѣсмь в ми́рѣ , и҆ сїи в ми́рѣ сꙋть , и҆ а҆́ꙁъ к тебѣ грѧдꙋ · ѿч҃е ст҃ыи , съблюдѝ и҆хъ въ и҆мѧ твоѐ , И҆́хже да́лъ е҆си мн҄ѣ , да бꙋдꙋть е҆ді́но ꙗ҆́коже и҆ м҄ы · е҆гда бѣхъ с ни́ми в ми́рѣ , а҆́ꙁъ съблюдахъ иⷯ въ и҆мѧ твоѐ . ихже да́лъ е҆си мнѣ съхрани́хъ , и҆ никтоже ѿ ни́хъ погы́бе , то́кмо сн҃ъ поги́белныи · да сбꙋдеⷮсѧ писа́нїе · Нн҃ѣ же к тебѣ грѧдꙋ̀ , и҆ сїа гл҃ю в ми́рѣ , да и҆мꙋть радость мою и҆сполненꙋ в себѣ · А҆́ꙁъ даⷯ и҆́мъ сло́во твоѐ . и҆ ми́ръ въꙁненавидѣ и҆́хъ , ꙗ҆́ко нѣ́ сꙋть ѡ мира , ꙗ҆́коже и҆ а҆́ꙁъ ѿ мира нѣсмь · Не молю да въꙁмеши и҆хъ ѿ мира , н҄о да съблюдеши иⷯ ѡ непрїа́ꙁни · ѿ мира нѣ́ сꙋть , ꙗ҆́ко и҆ а҆ꙁъ ѿ мира нѣ́смь · Ст҃и иⷯ въи҆́стинꙋ твою , сло́во твое и҆́стина е҆сть · ꙁаⷱ‍҇ , н҃ꙁ · Ꙗ҆́коже мене посла̀ в ми́ръ , и҆ а҆́ꙁъ посла́хъ и҆́хъ в ми́ръ . и҆ ꙁа ниⷯ а҆́ꙁъ сщ҃ꙋ себе , да и҆ тїи бꙋдꙋть сщ҃е́ни въи҆́стинꙋ · Не ѻ҆ си́хже молю то́кмо , н҄о и҆ ѻ вѣ́рꙋющїиⷯ словесѐ иⷯ ради в м҄ѧ . да всѝ е҆ді́но сꙋть . ꙗ҆коже т҄ы ѿч҃е въ мнѣ , и҆ а҆ꙁъ в тебѣ . да и҆ тїи в на́съ е҆ді́но бꙋдⷮꙋ · да и҆ ми́ръ вѣрꙋ и҆меⷮ , ꙗ҆ко т҄ы м҄ѧ посла̀ . и҆ а҆́ꙁъ сла́вꙋ ю҆́же да́лъ е҆си мн҄ѣ , да́хъ и҆мъ . да бꙋдⷮꙋ е҆ді́но , ꙗ҆́коже и҆ м҄ы е҆ді́но е҆смы · а҆ꙁъ в ни́хъ , и҆ т҄ы въ мнѣ , да бꙋдꙋт̾ съверше́ни въ е҆ді́но , и҆ да раꙁꙋмѣет ми́ръ ꙗ҆́ко т҄ы м҄ѧ посла̀ , И҆ въꙁлюбилъ и҆́хъ е҆си , ꙗ҆́коже мене въꙁлюбиⷧ‍҇ е҆си · ѿч҃е , и҆́хже да́лъ е҆си мн҄ѣ , хощꙋ да и҆дѣже е҆смь а҆́ꙁъ , и҆ тїи бꙋдꙋт съ мно́ю . да ви́дѧтъ сла́вꙋ мою , ю҆же далъ е҆си мн҄ѣ . ꙗ҆ко въꙁлюби́лъ м҄ѧ е҆си прежде сложенїѧ ми́ра · ѿч҃е пра́веⷣныи , и҆ ми́ръ тебе не поꙁна̀ · а҆ꙁ же т҄ѧ поꙁнаⷯ , и҆ сїи поꙁна́шѧ , ꙗ҆́ко т҄ы м҄ѧ посла̀ · И҆ скаꙁаⷯ и҆мъ и҆м҄ѧ твоѐ , и҆ скажꙋ̀ да любы̀ е҆ю̑же м҄ѧ е҆си въꙁлюбилъ , в нихъ бꙋдетъ , и҆ а҆ꙁъ в нихъ ·
Глⷡ‍҇а , и҃і · ꙁаⷱ‍҇ , н҃и · И сїа рекъ і҆с҃ , и҆ꙁы́де съ ѹченикы свои́ми на ѻ́нъ полъ пото́ка ке́дръска , и҆дѣже б҄ѣ врьтоградъ , во́ньже вни́де самъ , и҆ ѹчн҃цы е҆го · Вѣдѧше же и҆оу́да предаа́и е҆го мѣ́сто , ꙗ҆ко множи́цею събира́шесѧ і҆с҃ т҄ꙋ съ ѹчн҃кы своими · И҆оу́да же прїе́мъ спи́рꙋ , и҆ ѿ а҆рхїере́й и҆ фарїсе́й слꙋгы̀ , прїиде та́мо съ свѣти́лы и҆ свѣща́ми и҆ ѻ҆рꙋжїи · И҆с҃ же вѣды вс҄ѧ грѧдꙋщаа на́нь . и҆ꙁшеⷣ рече и҆мъ , кого̀ и҆́щете; ѿвѣща́шѧ е҆мꙋ , і҆с҃а наꙁарѧнина . гл҃а и҆мъ і҆с҃ , а҆ꙁъ е҆смь · Стоа́ше же і҆ и҆оу́да и҆же предаа́ше е҆го , с ними . да ꙗ҆́коже рече и҆мъ , а҆ꙁъ е҆смь , и҆дошѧ в̾спѧть , и҆ падошѧ на ꙁемлѝ · Па́кы же въпросѝ и҆хъ і҆с҃ , кого̀ и҆́щете; ѻ҆ни́ же рѣшѧ , і҆с҃а наꙁаре́а · ѿвѣща і҆с҃ , рѣхъ вамъ , ꙗ҆́ко а҆ꙁъ е҆смь . а҆ще ѹбо менѐ и҆щете , ѻ҆ста́вите сихъ и҆тѝ . да събꙋ́детсѧ сло́во е҆же рече . ꙗ҆́ко и҆хже далъ е҆си мн҄ѣ , не погꙋбихъ ѿ нихъ никогоже · Си́мон же петръ и҆мы̀ ножъ , и҆ꙁвлечѐ е҆го , и҆ ѹда́ри а҆рхїере́ѻва раба̀ , и҆ ѹрѣ́ꙁа е҆мꙋ ѹхо десно́е . бѣ же и҆́мѧ рабꙋ ма́л̾хъ · Рече же петрови і҆с҃ , вънꙁѝ но́жъ в н́ожницꙋ · Ча́шꙋ ю́же дастъ м҄и ѿц҃ъ , не и́мамъ л҄и пи́ти еа̀; спи́ра же , и҆ ты́сꙋщникъ , и҆ слꙋгы̀ и҆ѹде́йскыа ꙗ҆́ша і҆с҃а , и҆ свѧꙁа́ша е҆го , и҆ ведо́ша е҆го къ а́ннѣ пе́рвѣе . б҄ѣ б҄о те́сть каі̆а́фѣ , и҆же б҄ѣ а҆рхїере́й лѣтꙋ томꙋ · Бѣ же каі̆а́фа да́выи съвѣтъ и҆ѹде́ѻмъ , ꙗ҆́ко оу҆́не е҆сть е҆ді́номꙋ чл҃кꙋ ѹмрети ꙁа́ люди · По і̆с҃ѣ же и҆дѧше си́монъ пе́тръ , и҆ дрꙋгїи ѹчн҃къ · Ѹ҆чн҃къ же то́й б҄ѣ ꙁна́емъ а҆рхїере́ѻви , и҆ вни́де съ і҆с҃ом̾ въ дво́ръ а҆рхїере́ѻвъ · Пе́тръ же стоа́ше при дверехъ вн҄ѣ · И҆ꙁыде ѹбо ѹчн҃къ то́й иже б҄ѣ ꙁна́емъ архїере́ѻви , и҆ рече две́рници , и҆ в̾веде петра̀ · гл҃а же раба̀ дверница петро́ви , е҆д̑а и҆ т҄ы ѿ ѹчн҃къ е҆си чл҃ка сего; гл҃а ѻ́н̾ , нѣ́смь · Стоѧ́хꙋ же рабѝ и҆ слꙋгы̀ ѻ҆́гнь сътворше · Ꙗ҆́ко ꙁима̀ б҄ѣ и҆ грѣахꙋсѧ . бѣ ж́е с ними петръ стоа и҆ грѣ́асѧ · а҆рхїере́й же въпросѝ і҆с҃а ѻ҆ ѹчн҃цѣх̾ е҆го , и҆ ѻ҆ ѹченїи е҆го . ѿвѣща̀ е҆мꙋ і҆с҃ . а҆ꙁъ не ѻ҆бинꙋасѧ гл҃ахъ мирꙋ . а҆ꙁъ всегда̀ ѹчих̾ на со́нмищиⷯ , и҆ въ цр҃кви , и҆дѣже вс҄и людїе сн́емлютсѧ , и҆ та́й не гл҃ахъ ничесоже . что м҄ѧ въпраша́еши; въпросѝ слы́шавшиⷯ , что̀ гл҃ахъ и҆мъ . с҄е сїи вѣдѧⷮ ꙗ҆́же рѣхъ а҆ꙁъ · Сїа же ре́кшꙋ е҆мꙋ , е҆ді́нъ ѿ преⷣстоа́щихъ слꙋ́гъ , ѹда́ри в̾ лани́тꙋ і҆са , рекъ , та́ко л҄и ѿвѣщава́еши а҆рхїере́ѻви; ѿвѣща е҆мꙋ і҆с҃ , а҆ще ꙁл҄ѣ гл҃ахъ , свⷣѣтельствꙋй ѻ҆ ꙁлѣ . а҆́ще ли до́брѣ , что̀ м҄ѧ бїе́ши; посла же е҆го а҆нна свѧ́ꙁана к̾ каі̆а́фѣ а҆рхїере́ѻви · Бѣ же си́монъ петръ стоа̀ и҆ грѣ́асѧ . рѣшѧ емꙋ . е҆д̑а и҆ т҄ы ѿ ѹченикъ е҆го е҆си; ѻ҆́н же ѿвр́ьжесѧ и҆ рече , нѣ́смь · Гл҃а еді́нъ ѿ рабъ а҆́рхїере́ѻвъ , оу҆́жика сы́и , емꙋже петръ ѹрѣ́ꙁа оу҆́хо . не а́ꙁъ ли т҄ѧ видѣхъ в врьтогра́дѣ с нимъ; паки ѹбо петръ ѿвр́ьжесѧ , и҆ а́бїе пѣтель въꙁ̾гласи · ꙁаⷱ‍҇ , н҃ѳ · Ведо́ша же іс҃а ѿ каи̑а́фы в̾ прето́ръ · бѣ же ѹтро , и҆́ тїи не внидо́шѧ в̾ прето́ръ , да не ѻ҆сквернѧтсѧ , н҄о да ꙗ҆́дѧⷮ пасхꙋ · И҆ꙁы́де же пилатъ к ниⷨ вонъ , и҆ рече . кꙋ́ю рѣч̾ прино́сите на чл҃ка сего; ѿвѣщаша и҆ рѣшѧ е҆мꙋ . а҆ще не бы былъ се́и ꙁлодѣ́и , не быхоⷨ предали е҆го тебѣ · Рече же и҆мъ пилатъ . пои̑мѣте е҆го в҄ы , и҆ по ꙁако́нꙋ ва́шемꙋ сꙋди́те е҆мꙋ · Рѣша же е҆мꙋ і҆оу҆́де́е . намъ не досто́итъ ѹбити никогоже . да сло́во іс҃ово с̾бꙋдет̾сѧ е҆же рече , наꙁна́менꙋа коею̀ смерътїю хотѧ́ше ѹмрети · в̾ниде же паки пилат̾ в̾ прето́ръ , и҆ гласѝ іс҃а , и҆ рече е҆мꙋ . т҄ы ли еси цр҃ъ і҆ѹде́йск̾; ѿвѣща̀ емꙋ і҆с҃ . ѻ҆ себѣ ли ты с҄е гл҃еши , и҆́ли и҆нїи тебѣ реко́шѧ ѻ҆ мн҄ѣ; ѿвѣща̀ пилаⷮ , е҆да а҆ꙁъ жидовинъ е҆смь; ро́дъ твой , и҆ а҆рхїере́е предаша т҄ѧ мн҄ѣ . что̀ е҆си сътворил̾; ѿвѣща і҆с҃ . црⷵтво мое нѣсть ѿ ми́ра сего . а҆́ще ѿ мира сего бы́ло б҄ы црⷵтво моѐ , слꙋгы моѧ̀ ѹбо подвиꙁа́лисѧ бы́ша , да не преданъ быⷯ былъ і҆́ѹде́ѻмъ . нн҃ѣ же црⷵтво моѐ нѣсть ѿсю́дꙋ · Реⷱ‍҇ же е҆мꙋ пилаⷮ . оу҆́бо цр҃ъ ли е҆си т҄ы ѿвѣща і҆с҃ т҄ы гл҃еши , ꙗ҆́ко цр҃ь е҆смь аⷥ · А҆ꙁъ на сѐ родихсѧ , и҆ на сѐ прїидоⷯ в̾ ми́ръ , да свѣдѣтельствꙋю исти́нꙋ и҆ всѧкъ и҆же еⷵ ѿ и҆́стины , послꙋша́етъ гла́са моего · Гл҃а е҆мꙋ пилаⷮ , что̀ еⷵ и́стина; и҆ с҄е рекъ , паки и҆ꙁы́де къ і҆ѹде́ѻмъ , и҆ гл҃а и҆мъ . а҆ꙁъ ни еді́ноа̀ вины ѻ҆брѣта́ю в немъ · Єсть же ѻ҆бы́чаи ваⷨ , да е҆ді́ного вамъ ѿпꙋщꙋ на па́схꙋ . хощете ли оу҆́бо , да ѿпꙋщꙋ ваⷨ цр҃ѧ і҆оу́де́йска; въꙁъпи́ша же вс҄и гл҃юще , не сего , н҄о вара́вꙋ · Бѣ же вара́вва раꙁбо́йникъ ·
Глⷡ‍҇а , ѳ҃і · Тогда ѹбо пилатъ поѧтъ і҆с҃а , и҆ бѝ е҆го . и҆ во́и̑ни съпле́тше вѣне́цъ ѿ те́рнїа , въꙁложи́шѧ е҆мꙋ на главꙋ . и҆ в ри́ꙁꙋ багрѧнꙋ ѻ҆блеко́шѧ е҆го . и҆ гл҃ахꙋ ра́дꙋисѧ цр҃ю і҆ꙋде́искїи . и҆ бїѧ́хꙋ е҆го по ланитома · И҆ꙁы́де же па́ки вонъ Пила́тъ . и҆ гл҃а и҆мъ , се̑ и҆ꙁвожⷣꙋ е҆го вамъ во́нъ . да раꙁꙋмѣе̑те , ꙗ҆́ко в не́мъ ни е҆ді́ноѧ вины̀ ѻ҆брѣтаю · И҆ꙁыде же во́нъ і́с҃ . носѧ терновъ вѣне́цъ . и҆ багрѧнꙋ риꙁꙋ . и҆ гл҃а и҆мъ . с҄е чл҃къ · Є҆гда же видѣшѧ е҆го а҆рхїе̑ре́е и҆ слꙋгѝ , въꙁъпиша гл҃юще · ꙁаⷱ‍҇ , ѯ҃ · Распнѝ распнѝ е҆го . гл҃а и҆́мъ пилаⷮ . пои̑мѣте е҆го в҄ы и҆ распнѣте . а҆ꙁъ б҄о не ѻ҆брѣтаю в немъ вины̀ · ѿвѣщаша е҆мꙋ і҆ꙋде́е . м҄ы ꙁако́нъ и́мамы , и҆ по ꙁако́нꙋ нашемꙋ , до́лженъ е҆сть ѹмрѣти , ꙗ҆ко себе сн҃а бж҃їа сътвори · Є҆гда же слы́ша пила́тъ с҄е сло́во , паче ѹбоа́сѧ , и҆ вни́де въ преторъ паки , и҆ гл҃а і҆с҃ови , ѿкꙋдꙋ е҆си т҄ы · И҆с҃ же , ѿвѣта не дастъ е҆мꙋ · Гл҃а же е҆мꙋ пилаⷮ , мнѣ л҄и не гл҃еши; не вѣ́си ли ꙗ҆́ко вла́сть и҆мамъ распѧти т҄ѧ , и҆ вла́сть и҆́мамⷨ пꙋсти́ти т҄ѧ; ѿвѣща і҆с҃ , не и́маши вла́сти ни е҆ді́ноѧ на мнѣ , а҆ще не бы̀ ти дано̀ свы́ше · Сего ради преда́выѝ м҄ѧ тебѣ , бо́лїи грѣхъ и҆́мать · ѿ сего и҆ска́ше пила́тъ пꙋсти́ти е҆го · И҆ѹде́е же въпїѧ́хꙋ гл҃юще , а҆ще сего пꙋсти́ши , нѣ́си дрꙋгъ кесаре́въ , всѧ́къ и҆же цр҃ѧ себе творѧ́и , противитсѧ кесарю · Пила́т же слы́шавъ с҄е сло́во , и҆ꙁведе во́нъ і҆са , и҆ сѣде на сꙋди́щи на мѣстѣ гл҃емⷨѣ лиѳо́стротон̾ , е҆вре́иски же гав̾ва́ѳа · Бѣ же пѧто́к̾ па́сцѣ , чаⷵ же ꙗ҆́ко шесты́и · И҆ гл҃а і҆ꙋде́ѻмъ , с҄е цр҃ь ва́шь · ѻ҆ни́ же въпїѧ́хꙋ , въꙁмѝ въꙁмѝ распни е҆го · Гл҃а и҆мъ пилатъ , цр҃ѧ ли ва́шего распнꙋ̀; ѿвѣща́шѧ а҆рхїере́е , не и҆́мамы цр҃ѧ то́кмо ке́сарѧ · Тогда же преда́стъ е҆го и҆мъ да распнетсѧ · Пое́мше же і҆с҃а , и҆ ведо́шѧ , и҆ носѧ крⷵтъ свои́ , и҆ꙁы́де въ гл҃емое ло́бное мѣсто , е҆же гл҃етсѧ е҆вреискы , голго́ѳа , и҆дѣже пропѧ́шѧ е҆го , и҆ с ниⷨ и́на дв҄а , сю́дꙋ и҆ сю́дꙋ , посредѣ же і҆с҃а · написа́ же и҆ ти́тла пилатъ , и҆ положѝ на крⷵтъ · Бѣ же напи́сано , і҆с҃ наꙁарѧнин̾ , цр҃ь и҆ѹде́искыи · Сего же ти́тла мноѕи что́ша ѿ и҆ѹде́и , ꙗ҆́ко блиꙁъ б҄ѣ мѣсто града , и҆дѣже пропѧ́ша і҆с҃а · И҆ б҄ѣ напи́сано , е҆вре́искы , гре́ческы , риⷨскы · Гл҃ахꙋ же пила́тꙋ а҆рхїе̑ре́е і҆ѹде́истїи не пиши , цр҃ь і҆ѹдеискыи , н҄о ꙗ҆́ко саⷨ рече , цр҃ь е҆смь іѹде́искыи · ѿвѣща̀ пилатъ . е҆же писа́хъ , писаⷯ · во́ини же , е҆гда пропѧшѧ і҆с҃а , прїа́шѧ ри́ꙁы е҆го , и҆ сътвори́шѧ четы́ри чѧсти , комꙋждо во́инꙋ ча́сть , и҆ хитонь . бѣ же хитонь не швенъ , свы́ше и҆стка́нъ ве́сь · Рѣша же к̾ себѣ , не предере́мъ е҆го , н҄о ме́тнемъ жребїа ѻ҆ немъ , къмꙋ̀ бꙋ́детъ . да събꙋ́детсѧ писа́нїе гл҃ющее . раꙁдѣли́ша ри́ѕы моѧ̀ себѣ , и҆ ѻ҆ мати́смѣ мое́и мета́шѧ жребїа · Во́и̑ни же ѹбо сїа сътвори́шѧ · ꙁаⷱ‍҇ , ѯа҃ · Стоѧ́хꙋ же при крⷵтѣ і҆с҃овѣ , ма́ти е҆го , и҆ сестра̀ ма́тере е҆го , ма́рїа клеѻ҆пова , и҆ ма́рїа магдалы́ни · И҆с҃ же видѣвъ матере , и҆ ѹчн҃ка стоа́ща , е҆гоже люблѧше . гл҃а ма́тери свое́й . жено , с҄е сн҃ь твой · Потоⷨже гл҃а ѹчн҃кꙋ , с҄е ма́ти твоа̀ . и҆ ѿ того̀ часа поѧ́тъ ю҆̀ ѹчн҃къ въ своа с҄и · По сем̾ вѣ́ды і҆с҃ , ꙗ҆́ко вс҄ѧ ѹже съвр́ьшишасѧ , да с̾бꙋ́детсѧ писанїе , гл҃а , жа́ждꙋ · Съсꙋд же стоа́ше полнъ ѻ҆́цта . ѻ҆ни же и҆спо́лнивше гꙋ́бꙋ ѻ́цъта , и҆ на трость въꙁнъꙁше , придѣша къ ѹстомъ его . е҆гда же прїа́т̾ ѻ҆́цетъ і҆с҃ , рече . съврьши́шасѧ · И҆ прекло́нь главꙋ̀ , преда́сть дх҃ь · И҆ѹде́е же , понеже пѧ́токъ б҄ѣ , да не ѻ҆ста́нꙋтъ на крⷵтѣ тѣлеса̀ в сꙋботꙋ , б҄ѣ б҄о вели́къ дн҃ь тоа̀ сꙋботы , моли́шѧ пила́та , да пребїюⷮ го́лени и҆хъ , и҆ во́ꙁмꙋтъ · прїидошѧ же воини , и҆ пр́ьвомꙋ ѹбо преби́шѧ го́лени , и҆ дрꙋго́мꙋ распѧ́томꙋ с ни́мъ · на і҆с҃а же пришедше , ꙗ҆́ко видѣшѧ его ѹже ѹме́рша , не преби́шѧ емꙋ голенїи , н҄о еді́нъ ѿ во́иⷩ‍҇ ко́пїе́мъ ре́бра емꙋ прободе . и҆ а́бїе и҆ꙁы́де кро́въ и҆ вода̀ . и҆ видѣвыѝ , свѣдѣтельствова , і҆ и́стинно е҆сть свѣдѣтельство е҆го · и҆ то́и вѣсть ꙗ҆́ко и́стинꙋ гл҃етъ , да в҄ы вѣ́рꙋ и҆ме́те · Быша б҄о сїа , да с̾бꙋдетсѧ писа́нїе , кость не съкрꙋши́тсѧ ѿ него · И҆ па́кы дрꙋго́е писа́нїе гл҃етъ . въꙁрѧтъ нань е҆гоже прободо́шѧ · ꙁаⷱ‍҇ , ѯв҃ · По сих же моли пилата і҆ѻ́сифъ и҆же ѿ а҆римаѳе́а , сы́й ѹченикъ і҆с҃овъ , пота́е̑н же страха ради і҆ѹде́йска , да въ́ꙁметъ тѣ́ло і҆с҃ово . и҆ повелѣ пилатъ · Прїиде же , и҆ вꙁѧтъ тѣло і҆с҃ово · прїиде же и҆ никоди́мъ пришедыи къ і҆с҃ови но́щїю прежде , носѧ̀ смѣшенїе ꙁмѷрнено и҆ а҆ло́ино , ꙗ҆́ко ли́тръ ст҄о · Прїѧ́ста же тѣ́ло і҆с҃ово , и҆ ѻ҆бви́ста е҆̀ ри́ꙁами съ а҆рома́ты , ꙗ҆́коже ѻ҆бы́чай е҆сть і҆ѹде́ѻм̾ погрѣба́ти · Бѣ жѐ на мѣстѣ и҆́дѣже распѧтсѧ , вр́ътъ . и҆ в̾ вр́ьтѣ гробъ но́въ в немже николи́же никтоже положе́нъ бѣ · т҄ꙋ ѹбо пѧтка̀ ради і҆ѹде́йска , ꙗ҆́ко блиꙁъ бѧше гробъ , положиста і҆с҃а ·
Глⷡ‍҇а , к҃ · ꙁаⷱ‍҇ , ѯг҃ · Въ е҆ді́нꙋ же ѿ сꙋбо́тъ , ма́рїа магдалыни прїиде ꙁаѹтра , е҆ще сꙋщи т҄мѣ , на́ гробъ , и҆ видѣ ка́мень вꙁѧⷮ ѿ гроба · Течѐ ѹбо , и҆ прїиде к̾ си́монꙋ петрꙋ , и҆ к̾ дрꙋго́мꙋ ѹченикꙋ , е҆гоже люблѧ́ше і҆с҃ , и҆ гл҃а и҆́ма . в̾ꙁѧ́ша г҃а ѿ гро́ба , и҆ не вѣмъ гд̑ѣ положишѧ е҆го · И҆ꙁы́де же петръ , и҆ дрꙋгїи ѹченикъ , і҆ и҆дѧста къ́ гробꙋ . теча́ста же ѻ҆́ба в̾ кꙋ́пѣ , и҆ дрꙋгыи ѹченикъ тече ско́рѣе петра , и҆ прїиде прежде къ́ гробꙋ . и҆ приникъ , видѣ ри́ѕы лежащѧ , ѻ҆баче не вни́де · Прїиде же си́монъ петръ , в̾ слѣдъ е҆го , и҆ вниде въ́ гробъ , и҆ видѣ ри́ꙁы е҆ді́ны лежа́щѧ , и҆ сꙋда́ръ и҆же б҄ѣ на главѣ е҆го , не с ри́ꙁами лежащь , н҄о ѻ҆собь свитъ на е҆ді́номъ мѣ́стѣ · Тогда ѹбо вниде и҆ дрꙋгїи ѹченикъ , прише́дыѝ прежде къ́ гробꙋ , и҆ видѣ , и҆ вѣ́рова · Не ѹ҆̀ б҄о вѣдѧхꙋ писанїа , ꙗ҆́ко подобаетъ е҆мꙋ и҆ꙁ мр҃твыхъ въскреснꙋти · И҆до́ста же па́ки к себѣ ѹчн҃ка · ꙁаⷱ‍҇ , ѯд҃ · Мар́їа же стоѧ́ше ѹ гроба вн҄ѣ пла́чющи . ꙗ҆́коже пла́кашесѧ , прини́че въ́ гробъ , и҆ видѣ дв҄а а҆́гг҃ла в̾ бѣлахъ риꙁахъ сѣдѧ́ща , е҆ді́ного ѹ главы̀ , и҆ е҆ді́ного ѹ ногꙋ , и҆дѣже б҄ѣ лежа́ло тѣло і҆с҃ово · и҆ гл҃аста е́й ѻ҆на̀ . же́но , чт҄о пла́чешисѧ; гл҃а и҆́ма , ꙗ҆́ко вꙁѧ́шѧ г҃а мое̑го , и҆ не вѣмъ гд̑ѣ положишѧ е҆го , и҆ сїа ре́кши , ѻ҆братисѧ в̾спѧть , и҆ видѣ і҆с҃а стоа́ща , и҆ не вѣ́дѧше ꙗ҆ко і҆с҃ е҆сть · Гл҃а е́й і҆с҃ , же́но , чт҄о пла́чеши; кого̀ и҆́щеши; ѻ҆наже мнѧщи ꙗ҆́ко врьтогра́даръ е҆сть , гл҃а е҆мꙋ , г҃и , а҆ще т҄ы е҆си вꙁѧлъ е҆го , повѣжⷣь м҄и , гдѣ е҆си положилъ е҆го , и҆ а҆ꙁъ въꙁм̀ꙋ е҆го · Гл҃а е́й і҆с҃ , ма́рїе . ѻ҆наже ѻ҆бра́щшисѧ , гл҃а е҆мꙋ  , раввꙋни , е҆же гл҃етсѧ , ѹчителю · Гл҃а е́й і҆с҃ , не прикасайсѧ мн҄ѣ . не ѹ б҄о вꙁыдох̾ къ ѿц҃ꙋ мое̑мꙋ , и҆ди же къ бра́тїи мое́й , и҆ рцѝ и҆́мъ , въсхожꙋ̀ къ ѿц҃ꙋ мое̑мꙋ , и҆ ѿц҃ꙋ ва́шемꙋ . и҆ бг҃ꙋ мое̑мꙋ . и҆ б҃ꙋ ва́шемꙋ · Прїиде же ма́рїа магдалы́ни , повѣ́дꙋющи ѹченикоⷨ , ꙗ҆́ко видѣ г҃а , и҆ сїа реⷱ‍҇ е́й · ꙁаⷱ‍҇ , ѯе҃ · Сꙋщꙋ же поꙁдѣ въ дн҃ь то́й , въ еди́нꙋ ѿ сꙋботъ , и҆ две́ремъ ꙁатворе́ном̾ , и҆деже бѣхꙋ ѹчн҃цы е҆го съ́брани стра́ха ради і҆ѹде́йска · Прїиде і҆с҃ , и҆ ста посредѣ , и҆ гл҃а и҆мъ , ми́ръ вамъ . и҆ с҄е рекъ , покаꙁа̀ и҆мъ рꙋцѣ , и҆ но́ѕѣ , и҆ ре́бра своа · Въꙁрадоваша же сѧ ѹчн҃цы , видѣвше г҃а . рече же и҆мъ і҆с҃ па́кы , ми́ръ вамъ · ꙗ҆́коже посла̀ м҄ѧ ѿц҃ъ , и҆ а́ꙁъ посыла́ю в҄ы . и҆ с҄е рекъ дꙋ́нꙋ , и҆ гл҃а и҆мъ . прїимѣте дх҃ъ ст҃ъ · И҆́мже ѿпꙋститѐ грѣхы , ѿпꙋ́стѧтсѧ и҆мъ . і҆ и́мже дръжитѐ . дръжатсѧ · ѳома же е҆ді́нъ ѿ ѻ҆боюнадесѧте гл҃емыи блиꙁнецъ , не б҄ѣ т҄ꙋ с ни́ми е҆гда̀ прїиде і҆с҃ · Гл҃ахꙋ же е҆мꙋ дрꙋѕїи́ ѹчн҃цы , видѣхоⷨ г҃а · ѻ҆́н же рече и҆мъ . а҆ще не ви́жꙋ на́ рꙋкꙋ е҆го ꙗ҆́ꙁвы гвоѕди́нныа , и҆ вложꙋ пръ́ста мое̑го въ ꙗ҆́ꙁвы гвоꙁди́нъныа , и҆ вложꙋ рꙋ́кꙋ мою̀ в ре́бра е҆го , не и҆мꙋ вѣ́ры · И҆ по́ дн҃ехъ ѻ҆смихъ , пакы бѣхꙋ внꙋтръ ѹчн҃цы е҆го , и҆ ѳома с ними . прїиде і҆с҃ , две́ремъ ꙁатвореномъ . и҆ ста̀ посредѣ и҆хъ , и҆ рече , ми́ръ вамъ · Пото́мъ гл҃а ѳомѣ . принесѝ пр́ъстъ _твои сѣмо , и҆ ви́ждъ рꙋцѣ моѝ , и҆ принесѝ рꙋ́кꙋ твою , и҆ вложѝ в ре́бра моа . и҆ не бꙋди невѣ́ренъ , н҄о вѣренъ · ѿвѣща ѳома̀ , и҆ рече е҆мꙋ . г҃ь мои , и҆ б҃ъ мой · Гл҃а е҆мꙋ і҆с҃ , ꙗ҆́ко видѣвъ м҄ѧ , вѣ́рова · Бл҃же́ни не видѣвшеѝ , и҆ вѣровавше · Мно́га же і҆ и́на ꙁнаменїа сотворѝ і҆с҃ , предъ ѹчн҃кы свои́ми . ꙗ҆́же нѣ́ сꙋть пи́сана в̾ кни́гахъ сих̾ · сїа же пи́сана бы́ша , да вѣрꙋете ꙗ҆́ко і҆с҃ е҆сть х҃с сн҃ъ бж҃їи · И҆ да вѣ́рꙋюще , живота и҆́мате въ и҆мѧ е҆го ·
Глⷡ‍҇а , к҃а · ꙁаⷱ‍҇ , ѯѕ҃ · По семъ ꙗ҆́висѧ пакы і҆с҃ ѹченикомъ свои́мъ въставъ ѿ мр҃твыхъ , на́ мори тиверїа́д̾стѣмъ · Ꙗ҆́ви же сѧ си́це · Бѣхꙋ в̾ кꙋпѣ си́мон̾ петръ , и҆ ѳома̀ нарица́емыѝ блиꙁ̾нецъ , и҆ наѳана́илъ , и҆же б҄ѣ ѿ ка́ны галиле́йскїа , и҆ сн҃а ꙁеведе́ѻва , и҆ і́на ѿ ѹчн҃къ е҆го дв҄а · Гл҃а и҆мъ си́монъ петръ , и҆дꙋ рыбъ лови́ти . гл҃ашѧ е҆мꙋ , и҆́демъ и҆ мы̑ с тобо́ю · И҆ꙁыдо́ша же и҆ всѣдо́ша а҆́бїе в кора́бль . и҆ в т҄ꙋ но́щь не ꙗ҆́шѧ ничесоже . ѹтрꙋ же бы́вшꙋ , ст҄а і҆с , при́ бреꙁѣ , не поꙁна́шѧ же ѹчн҃ицы ꙗ҆́ко і҆с҃ е҆сть · Гл҃а же и҆мъ і҆с҃ , дѣти , е҆да̀ чт҄о снѣдно и҆́мате . ѿвѣща́ша е҆мꙋ , н҄и . ѻ҆н̾ же рече и҆мъ , в̾ве́рꙁѣте мре́жꙋ ѻ҆деснꙋ́ю странꙋ̀ кораблѧ̀ и҆ ѻ҆брѧ́щете . в̾врьго́ша же , и҆ ктомꙋ не можа́хꙋ привлещѝ е҆ѧ̀ ѿ мно́жества ры́бъ · Гл҃а же ѹчени́къ то́и , е҆гоже люблѧ́ше і҆с҃ , петро́ви , г҃ь е҆сть . си́монъ же пе́тръ слы́шавъ , ꙗ҆́ко г҃ь е҆сть , е҆пенди́тоⷨ препоѧ́сасѧ , б҄ѣ б҄о на́гъ , и҆ в̾вр́ьжесѧ в мо́ре . а҆ дрꙋѕїѝ ѹченицы корабице́мъ прїидо́шѧ . не бѣшѧ б҄о далече ѿ ꙁемлѧ , н҄о ꙗ҆́ко двѣстѣ лактїи . влекꙋще мре́жꙋ ры́б̾ · Ꙗ҆́коже и҆ꙁлѣꙁо́ша на́ ꙁемлю , видѣшѧ ѻ҆́гнь лежа́щь , и҆ ры́бꙋ на немъ лежа́щꙋ , и҆ хлѣ́бъ . И҆ гл҃а и҆мъ і҆с҃ . принесѣте ѿ ры́бъ ꙗ҆́же ꙗ҆́сте нн҃ѣ · Влѣ́ꙁъ же си́монъ пе́тръ , и҆ꙁвлечѐ мрежꙋ на́ ꙁемлю , по́лнꙋ , вели́кыⷯ ры́бъ , р҃ и҆ н҃ и҆ тр҄и . и҆ толи́кꙋ сꙋщꙋ , не прото́ржесѧ мре́жа · Гл҃а и҆́мъ і҆с҃ , прїидѣте ѻ҆бѣдꙋите · Ни е҆ді́нъ же смѣ́аше ѿ ѹченикъ и҆стѧꙁа́ти е҆го , т҄ы кто̀ е҆си , вѣ́дѧще ꙗ҆ко г҃ь е҆сть · Прїиде же і҆с҃ , і҆ прїаⷮ хлѣбъ , и҆ дастъ иⷨ . и҆ ры́бꙋ та́кожде · Се̑ ѹже тре́тїе ꙗ҆́ви́сѧ і҆с҃ ѹченикомъ свои́мъ , въставъ ѿ мр҃твыхъ · ꙁаⷱ‍҇ , ѯꙁ҃ · Є҆́гда же ѻ҆бѣ́довашѧ . гл҃а си́монꙋ петрꙋ і҆с҃ . си́моне и҆ѻ́нинъ , лю́биши ли м҄ѧ па́че сихъ; гл҃а е҆мꙋ , е́й г҃и , т҄ы вѣ́си ꙗ҆́ко люблю̀ т҄ѧ · Гл҃а е҆мꙋ , пасѝ а҆́гньцѧ моа · Гл҃а е҆мꙋ па́кы в̾торо́е . си́моне и҆ѻ́нинъ , лю́биши л҄и м҄ѧ; гл҃а е҆мꙋ , е́й г҃и , т҄ы вѣси ꙗ҆ко люблю̀ т҄ѧ · Гл҃а е҆мꙋ , пасѝ ѻ҆́вцѧ̀ моѧ̀ · Гл҃а е҆мꙋ тре́тїе , сі́моне і҆ѻ́нинъ , лю́биши ли м҄ѧ; ѻ҆скръбѣ же пе́тръ , ꙗ҆ко рече е҆мꙋ тре́тїе , лю́биши л҄и м҄ѧ · И҆ гл҃а е҆мꙋ . г҃и , т҄ы вс҄ѧ вѣсѝ , т҄ы вѣси , ꙗ҆ко люблю̀ т҄ѧ · Гл҃а е҆мꙋ і҆с , пасѝ ѻ҆вца̀ моѧ̀ · А҆ми́нь а҆ми́нь гл҃ю тебѣ , е҆гда б҄ѣ ю҆́нъ , поѧ́сашесѧ самъ , и҆ хожаше ꙗ҆́може хотѧше . е҆гда же съста́рѣешисѧ , въꙁде́жеши рꙋцѣ твоѝ , и҆ і́нъ т҄ѧ поѧ́шетъ , и҆ веде́тъ , ꙗ҆́може не хо́щеши . се́ же рече , наꙁна́менꙋа коею̀ смр҃тїю просла́витъ бг҃а · И҆ сїѧ рекъ , гл҃а е҆мꙋ , и҆дѝ по мнѣ · ѻ҆бра́щъ же сѧ пе́тръ , видѣ ѹченика , е҆гоже люблѧ́ше і҆с҃ , въ слѣдъ и҆дꙋща , и҆же и҆ въꙁле́же на́ вечери на пр́ьси е҆го , и҆ реⷱ‍҇ . г҃и , кто̀ е҆сть предааѝ т҄ѧ; сего̀ видѣв̾ петръ , гл҃а і҆с҃ови . г҃и , се́й же чт҄о; гла е҆мꙋ і҆с҃ . а҆ще хощꙋ да то́й пребыва́етъ , до́ндеже прїидꙋ , чт҄о к̾ тебѣ; т҄ы по мнѣ грѧди · И҆ꙁы́де же сло́во с҄е в̾ бра́тїю , ꙗ҆́ко ѹчени́къ то́й не оу́мретъ · И҆ не рече е҆мꙋ і҆с҃ , ꙗ҆́ко не ѹмреⷮ . н҄о а҆ще хощꙋ̀ томꙋ пребывати до́ндеже прїидꙋ̀ , чт҄о к̾ тебѣ; Се́и е҆сть ѹчн҃къ свѣдѣтельствꙋаѝ ѻ҆ сихъ , и҆же и҆ написа̀ сїа . и҆ вѣм̾ ꙗ҆́ко и́стинно е҆сть свѣдѣтельство е҆го · Сꙋть же и҆ і́на мно́га , ꙗ҆́же сътворѝ і҆с҃ , ꙗ҆же а҆ще пое̑ди́номꙋ пи́сана быва́ютъ , ни самомꙋ̀ мн҄ю всемꙋ ми́рꙋ вмѣ́стити пи́шемыⷯ кни́гъ , а҆ми́нь ·
Є҆́же ѿ і҆ѻа́нна ст҃го е҆ѵⷢ‍҇листа , и҆́мать в себѣ , Глⷡ‍҇а , к҃а · А҆ ꙁачалъ цр҃ковныхъ , ѯꙁ҃ ·
