КНИ́ГА РЂЏ́Ь
Глаⷡ‍҇ , а҃ · И бы́сть внегда̀ сꙋдѧ́хꙋ сꙋдїѧ , бы́сть гла́дъ на ꙁемлѝ . і҆ и́де мꙋжъ ѿ виѳлеѻ҆́ма і҆юдина , ѻ҆бита́ти в се́ла моа́влѧ , са́м̾ и҆ жена̀ е҆го и҆ дв҄а сн҃а е҆го · И҆мѧ же мꙋжеви е҆лимеле́хъ , и҆́мѧ же женѣ е҆го ное̑м̾минь . і҆ и́мѧ двѣма сн҃ома е҆го . маа́лонъ . и҆ хелеѻ҆́нъ . е҆ѳраѳе́иска и҆же ѿ виѳлеѻ́ма і҆ю́дина . и҆ прїидо́ша в село̀ моа́вле , и҆ бѣша т҄ꙋ · И҆ ѹ́мре е҆лимеле́хъ мꙋжъ ное҆́м̾минь . и ѻ҆ста̀ ѻ҆на̀ и҆ ѻ́ба сн҃а е҆ѧ̀ , и҆ поѧ́ста себѣ же́ны , моа̑ви́тъстїи . и҆́мѧ е҆ді́нои ѻ҆́рѳа . і҆ и҆́мѧ вто́рѣи рꙋѳъ . и҆ жи́ша та́мо до і҃ , лѣтъ · И҆ ѹ҆мро́ста ѻ҆́ба сн҃а еѧ̀ . меа́лонъ . и҆ хелеѻ́нъ . и҆ ѻ҆ста̀ жена̀ по мꙋж́ꙋ свое̑мъ . и҆ по ѻ҆бо́ю сн҃ꙋ еѧ̀ . и҆ въста̀ ѻ҆на̀ и҆ ѻ́бѣ сно́хи еѧ̀ . и҆ въꙁъврати́шасѧ съ села̀ моа́влѧ . ꙁанѐ ѻ҆бита́ша въ селехъ моа́влихъ , ꙗ҆ко присѣтѝ г҃ь людїи свои́хъ да́ти и҆мъ хлѣбы · И҆ ѿиде ѿ мѣста и҆же б҄ѣ́ та́мо ѻ҆на̀ и҆ ѻ́бѣ сно́сѣ еѧ̀ с не́ю . и҆дѧ́хꙋ в пꙋть въꙁврати́тисѧ въ ꙁемлю і҆ю́динꙋ · И҆ рече ное҆́м̾минь ѻ҆бѣма сно́хама свои́ма . и҆дѣта ѹ҆бо и҆ въꙁврати́тасѧ каѧ́ждо в доⷨ ѿц҃а свое̑го . да сътворѝ б҃ъ с ва́ма млⷵть ꙗ҆́коже сътвори́ста съ ѹ҆ме́ршими и҆ съ мно́ю · да да́сть г҃ь б҃ъ ва́ма ѻ҆брѣстѝ поко́и , коѧ́ждо въ домꙋ мꙋжа свое̑го и҆ цѣлова ѧ҆̀ , ѻ҆ни́ же въꙁдвиго́ша гла́сы своѧ̀ и҆ пла́кашасѧ · И҆ реко́ста е́й сно́хи н҄и , н҄о и҆де́ва с тобою в лю́ди твоѧ · И҆ рече ноеⷨминь ѻ҆брати́тесѧ ѹ҆бо дщери моѝ , въскꙋю и҆́дете съ мно́ю . и҆л҄и е҆ще сн҃а моѧ въ ѹ҆тро́бѣ мое́и , да бꙋ́дета вама мꙋжа · Въꙁврати́тесѧ ѹ҆бо дще́ри моѝ , і҆ и҆дѣте , ꙗ҆́ко състарѣхсѧ а́ꙁъ , и҆ не бꙋдꙋ мꙋжꙋ . е҆гдаⷤ‍ⷷ и҆ гл҃ала быхъ . ꙗ҆ко ѹ҆ мене е҆сть и҆мѣнїе . да бꙋдꙋ мꙋжꙋ , и҆ рождꙋ сн҃ы · Вы л҄и пожде́та и҆хъ , да въꙁрастꙋтъ . да ѧ҆̀ по́имета , а҆ не бꙋдета и҆́номꙋ мꙋжꙋ . н҄и дще́ри моѝ ꙗ҆́ко съжа́лисѧ мн҄ѣ паче ваю . ꙗ҆́ко и҆ꙁы́иде на́ мѧ рꙋка̀ гн҃ѧ · И҆ въꙁъдви́гше гла́сы своѧ , и҆ плакаста па́ки . и҆ цѣлова́вше ѻ҆́рѳа свекровъ свою , и҆ ѻ҆брати́сѧ въ лю́ди своѧ . рꙋ́ѳ же и҆́де въ слѣдъ све́кры своеѧ̀ · И҆ рече ное́м̾минь къ рꙋ́ѳе с҄е ѻ҆брати́сѧ ꙗ҆́трь твоѧ̀ къ людемъ свои̑мъ и҆ ко богомъ свои̑мъ . ѻ҆брати́сѧ ѹ҆́бо и҆ ты̀ въ слѣдъ ꙗ҆́трове свое́ѧ · И҆ рече рꙋ́ѳъ не срѧ́щи менѐ т҄о , е҆же ѻ҆ста́вити тебѐ , е҆же и҆ ѻ҆брати́ти ми сѧ ѿ тебѐ . н҄о и҆дѣж́е и҆́деши т҄ы , и҆ ѧ҆̀ пои̑дꙋ̀ , і҆ и҆дѣж́е бꙋдеши т҄ы бꙋдꙋ і҆ а́ꙁъ . лю́дїе твоѝ и҆ лю́дїе моѝ . и҆ б҃ъ твой б҃ъ мой · И҆дѣж́е а́ще ѹ҆́мреши т҄ы , т҄ꙋ и҆ а́ꙁъ , и҆дѣже погребе́шисѧ т҄ы . т҄ꙋ и҆ аⷥ погребꙋсѧ , та́ко да сътворѝ м҄и г҃ь . с҄е да приложи́тъ , ꙗ҆́ко смр҃ть раꙁлꙋчитъ междꙋ мно́ю и҆ тобо́ю · Ви́дѣвшиⷤ‍ⷷ ноеⷨминь ꙗ҆́ко ѹ҆крѣпи́сѧ и҆тѝ с не́ю , и҆ ѹ҆млъче гл҃ати къ не́и ксемꙋ̀ · И҆до́ста же ѻ҆́бѣ до́ндеже прїидо́ста въ виѳлеѻ́м , и҆ бы́сть е҆гда̀ прїидо́ста ѻ҆нѝ , и҆ въꙁгласѝ весь граⷣ ѻ҆ ниⷯ , и҆ реко́ша и҆л҄и сѐ е҆сть ное҆́м̾минь · И҆ реⷱ‍҇ к ни́мъ не ꙁовѣт́е ѹ҆бо менѐ ноеⷨминь , н҄о ꙁовѣте мене го́рка . ꙗ҆́ко и҆сполниⷡ‍҇ мн҄ѣ го́рести вседръжи́тель ѕѣло · А҆́ꙁъ б҄о и҆сполнь ѿи̑до́хъ , и҆ н҃нѣ т̾щꙋ̀ м҄ѧ въꙁвратѝ г҃ь . да въскꙋю м҄ѧ наречетѐ ноеⷨминь . г҃ь смирѝ м҄ѧ и҆ недоста́токъ съѕлѝ мн҄ѣ · И҆ въꙁврати́сѧ ное҆́м̾минь , и҆ рꙋ́ѳа моа̑ви́тины сно́ха е҆ѧ с не́ю , ѻ҆браща́ющисѧ с̾ села̀ моа́влѧ . и҆ прїидо́ста въ виѳлеѻⷨ , в нача́ло жа́твы ꙗ҆чме́нѧ · 
Глаⷡ‍҇ , в҃ · И б҄ѣ мꙋ́жъ ѹ҆́жика мꙋж́ꙋ ное̑м̾ми́ню . мꙋж́ъ же си́ленъ ѿ рода е҆лимеле́хова , и҆мѧ ⷤ‍ⷷ е҆мꙋ̀ воѻ҆́ꙁъ · И҆ рече рꙋѳъ моа̑ви́тини къ ноеⷨмини . да и҆дꙋ ѹ҆бо на ни́вꙋ и҆ съберꙋ кла́сы въслⷣѣствꙋ́ющи . и҆дⷤ‍ⷷѣ а҆́ще ѻ҆брѧ́щꙋ блгⷣть преⷣ ѻ҆чи́ма чл҃ка . рече же е́й · ное̑м̾ми́нь , и҆дѝ дщ̑и моѧ̀ . і҆ и́де и҆ прїиде събира́ти на ни́вѣ , въслѣдъствꙋю̑щи жа́телеⷨ . и҆ въпадѐ невѣ́дѧ в̾ части ни́вы воѻ҆́ꙁовы и҆же бы́сть ѿ племе́ни е҆лимеле́хова · И҆ с҄е воѻ҆́ꙁъ прїиде ѿ виѳлеѻ҆́ма , и҆ рече жнꙋщ́имъ г҃ь с ва́ма , и҆ рѣша е҆мꙋ жнꙋщїѝ , да блⷵвитъ т҄ѧ г҃ь · И҆ рече воѻ҆́ꙁъ ѻ҆́трокꙋ свое̑мꙋ стоа́щемꙋ ꙁа жа́тели , кт҄о е҆сть ѻ҆трокови́ца т҄а · И҆ ѿвѣща̀ е҆мꙋ моа́витини еⷵ , пришеⷣшаѧ с ное̑мъми́ною , ѿ села моа́влѧ · И҆ речи м҄и да съберꙋ̀ в̾ сно́пы̀ послѣ́дꙋ жнꙋщ́ихъ . и҆ ꙗ҆́ко прїи́де и҆ ста̀ ѿ ѹ҆́тра и҆ до́ вера , и҆ не почива̀ на ни́вѣ ни ма́ла · И҆ рече воѻ҆́ꙁъ къ рꙋѳи , слы́ши д̾щѝ . не ходи събира́ти на и҆́нꙋ , и҆ не ѿхо́диши ѿсю́дꙋ , н҄о ꙁдѣ приста́ни къ ѻ҆трокови́цамъ мои́мъ · И҆ ѻ҆чи твоѝ да бꙋдета̀ на ни́вѣ и҆дѣже жнꙋтъ , и҆ да хо́диши въ слⷣѣ и҆хъ . и҆ с҄е ꙁаповѣ́даю ѻ҆́трокоⷨ мои́мъ не присѧщи к тебѣ . и҆ е҆гда̀ въжада́еши да и҆де́ши къ сосꙋд́омъ . и҆ пїеши ѿнꙋ́дꙋже че́рплюⷮ жа́тели · И҆ падѐ ѻ҆трокови́ца ни́ць , и҆ поклони́сѧ е҆мꙋ до ꙁе́млѧ рекꙋщи е҆мꙋ . чт҄о бл҃го сътворихъ преⷣ ѻ҆чи́ма твои́ма да м҄ѧ поꙁна̀ , а҆́ꙁ же е҆смь стра́нна · И҆ ѿвѣща воѻ҆́ꙁъ рече к не́и . въꙁвѣщенїемъ въꙁвѣсти́ша м҄и , и҆же сътвори́ла е҆си съ све́кровъю свое́ю , по ѹ҆мр҃твїи мꙋж́а твое̑го . и҆ ка́ко ѻ҆ставѝ ѿц҃а свое̑го и҆ мт҃рь свою , и҆ ꙁе́млю рожде́нїа свое̑го . и҆ прїиде въ лю́ди и҆хже не вѣ́да . ѿ вче́ра и҆ ѻ҆но́мъ дн҃и , да въꙁдасть г҃ь дѣ́ло твоѐ . и҆ бꙋди м̾ꙁда твоа̀ и҆сполнь ѿ г҃а б҃а і҆и̑л҃ева . к не́мꙋже прїиде ѹ҆пова́ти поⷣ крило́ма е҆го · Си же рече ѻ҆брѣтоⷯ блгⷣть преⷣ ѻ҆чима твои́ма гн҃е мо́и , ꙗ҆ко ѹ҆тѣши м҄ѧ и҆ гл҃а въ срⷣце рабы̀ твое̑ѧ . и҆ с҄е а҆́ꙁъ бꙋ́дꙋ ꙗ҆́ко е҆ді́на ѿ рабы́нь твои̑хъ · И҆ рече е́й воѻ҆́ꙁъ , часъ б҄о е҆сть ꙗ҆́сти , приближисѧ ѹ҆бо сѣмо да ꙗ҆сѝ хлѣбъ мо́и . и҆ ѻ҆мочѝ с҄и ѹ҆крꙋхъ тво́и въ ѻ҆цетъ , и҆ сѧде рꙋѳъ ѿ стра́ны жа́тель и҆ пода̀ е́й воѻ҆́ꙁъ прѧ́жмо . и҆ ꙗ҆́сть и҆ насы́тисѧ , и҆ ѻ҆ста̀ · И҆ въста̀ събира́ти . и҆ ꙁаповѣ́да воѻ҆́ꙁъ ѻ҆́трокоⷨ свои̑мъ гл҃ѧй средѣ сноповъ да събира́етъ , и҆ не ꙁасрами́те е҆ѧ̀ · И҆ носѧ́щи но́ситъ . и҆ да́юще дади́те е́й ѿ скла́деныхъ , и҆ не дѣ́ите е҆ѧ̀ събира́ти и҆ ꙗ҆́сти , и҆ не въꙁбрани́те е́й · и҆ събира̀ до́ вечера на ни́вѣ , і҆ и҆ꙁ̾млати е҆же събра̀ . и҆ бысть събра́нное ꙗ҆́ко в мѣрꙋ дво́ю спⷣꙋ ꙗ҆чме́ню · И҆ вꙁѧ̀ прїиде во́ граⷣ . и҆ ви́дѣ све́кры е҆ѧ̀ е҆же събра̀ . і҆ и҆ꙁем̾ши рꙋѳъ ѿ на́дръ своиⷯ и҆ дасть свекро́ви свое́й . е҆же б҄ѣ ѻ҆ста́вила , и҆ ѿ нихже насы́тисѧ · И҆ реⷱ‍҇ к не́и све́кры еѧ̀ , гд̑ѣ е҆си съби́рала днⷵь . и҆ гдѣ рабо́таше , да бꙋ́детъ блⷵвенъ поꙁна́выи т҄ѧ . і҆ и҆сповѣда̀ рꙋ́ѳъ свекро́ви свое́й гд̑ѣ бы́сть , и҆ рече и҆́мѧ мꙋжꙋ воѻ҆́ꙁъ , ѹ҆ негоже быⷯ днⷵь · Рече же ное̑м̾минь снохѣ свое́и . блⷵвенъ е҆сть г҃ь ꙗ҆ко не ѻ҆скꙋдѣ млⷵти свое̑ѧ , съ живы́ми и҆ съ ѹ҆мръшими . и҆ рече е́й ное̑м̾ми́нь . ѹ҆жика е҆сть намъ мꙋж́ъ то́й , и҆ е҆сть ѿ ѹ҆́жикъ на́шихъ · И҆ рече рꙋѳъ къ свекро́ви свое́й , и҆ мн҄ѣ ѹ҆бо рече къ ѻ҆трокови́цамъ моиⷨ приста́ни . до́ндеже сконча́ютъ вс҄ю жа́твꙋ ꙗ҆́же е҆сть мн҄ѣ · И҆ реⷱ‍҇ ное̑м̾ми́нь къ рꙋ́ѳи снохѣ свое́й , бл҃го дщ̑и ꙗ҆́ко ходи́ти и́маши , съ ѻ҆трокови́цами е҆го . и҆ не ѻ҆ста́виша тебѐ въ чꙋжⷣе село̀ · И҆ приста̀ рꙋѳъ ѻ҆трокови́цаⷨ воѻ҆́ꙁовымъ . събира́юще кла́сы до́ндеже сконча́сѧ жа́тва ꙗ҆́чме́нѧ и҆ пшени́цѣ и҆ сѣде съ свекро́вїю свое́ю ·
Глаⷡ‍҇ , г҃ · Рече же е́й ное҆́м̾минь све́кры еѧ̀ , дщ̑и моѧ̀ не пои̑щꙋ л҄и тебѣ поко́ѧ , да бл҃го т҄и бꙋдетъ · И҆ н҃нѣ ѹ҆бо воѻ́ꙁъ не ѹ҆́жикъ л҄и е҆сть на́мъ . и҆дѣже съ ѻ҆трокови́цами е҆го е҆си была̀ . и҆ с҄е нн҃ѣ то́й свѣта́етъ на гꙋмнѣ ꙗ҆чме́нь се́ѝ но́щи . ты́ же и҆ꙁъмы́исѧ и҆ помасти лицѐ своѐ , и҆ ѻ҆блецы́сѧ в ри́ꙁы твоа свѣтлѣишїа . да и҆́деши на гꙋмно̀ , и҆ не ꙗ҆ви́сѧ е҆мꙋ до́ндеже сконча́етъ ꙗ҆́сти и҆ пи́ти · И҆ бꙋдетъ е҆гда̀ лещѝ е҆мꙋ . да раꙁꙋмѣ́еши мѣ́сто гд̑ѣ лѧ́жетъ та́мо да вни́деши . и҆ ѿкры́еши ѹ҆ нога́хъ е҆го . и҆ лѧ́жеши та́мо , и҆ то́й повѣсть т҄и ꙗ҆же и҆́маши твори́ти · И҆ рече рꙋ́ѳъ к не́и . вс҄е е҆ли́ко рече́ши къ мнѣ т҄о сътворю̀ · И҆ и́де в гꙋмно и҆ сътворѝ по всемꙋ̀ е҆ли́ко ꙁаповѣ́да све́кры еѧ̀ · И҆ ꙗ҆́стъ воѻⷥ и҆ пи́т̾ . и҆ въꙁ̾блажа̀ срⷣце е҆го . и҆ предѣ́лище въ странѣ складѐ . си́ же прїиде в та́и , и҆ ѿкры̀ ѹ҆ ногаⷯ е҆го и҆ лѧ́же . и҆ бы́сть въ полꙋнощи ѹ҆жасе́сѧ мꙋжъ и҆ въꙁмѧте́сѧ . и҆ с҄е жена̀ лежи́тъ ѹ҆ ногъ е҆го · И҆ рече е҆й воѻ҆́ꙁъ кт҄о е҆си т҄ы . си́ же рече а҆́ꙁъ е҆смь рꙋ́ѳъ раба̀ твоѧ . да воꙁло́жиши крыло своѐ на рабꙋ̀ твою . ꙗ҆́ко ѹ́жикъ т҄ы е҆си мнѣ · И҆ рече воѻ҆́ꙁъ блⷵвена т҄ы гв҃и б҃ꙋ дщ̑и моѧ̀ . ꙗ҆́ко раꙁ̾блажа млⷵть свою̀ послѣ́днюю паче прь́выѧ . ꙗ҆́коже ѹ҆же не и҆тѝ тебѣ въ слⷣѣ ю҆́нотъ , а҆ще ѹ҆богъ а҆́ще бога́тъ · И҆ н҃нѣ дщ̑и не бо́исѧ н҄о всѐ е҆ли́ко рече сътворю̀ тебѣ . вѣсть б҄о всѐ пле́мѧ людїи мои̑хъ , ꙗ҆́ко жена̀ си́лы т҄ы е҆си · И҆ по и҆́стиннѣ еⷵ ꙗ҆́ко ѹ҆́жикъ е҆смь а҆́ꙁъ . н҄о е҆щѐ е҆сть ѹ҆́жиⷦ‍҇ ближ̾шїи менѐ · Ѹ҆ менѐ переле́жи сїю но́щ̾ . и҆ бꙋдетъ ꙁаѹ҆́тра а҆́ще прїимеⷮ т҄ѧ т҄о бл҃го , да пои́метъ . а҆ще л҄и не хо́щетъ поѧ́ти тебѐ , т҄о по́имꙋ т҄ѧ а҆́ꙁъ . жи́въ г҃ь прележѝ ꙁдѣ до ꙁаѹ҆́трїѧ , и҆ лежа̀ ѹ҆ ногъ е҆го до ꙁаѹ҆́трїа . и҆ посе́мъ въста̀ ꙁаѹ҆́тра да́же не ѻ҆чꙋтѝ по́дрꙋгъ е҆го . и҆ рече е́й воѻ҆́ꙁъ , да не ꙗ҆ви́шисѧ ꙗ҆́ко приходи́ла е҆си на гꙋмно̀ · И҆ рече е́й принесѝ препрꙋгъ и҆же на тебѣ , и҆ дръжи е҆го , си́же дръжа е҆̀ , и҆ намѣри е́й , ѕ҃ . мѣръ ꙗ҆чме́нѧ , и҆ ꙁадѣ е́й . си́ же и҆́де во́ градъ · И҆ прїиде рꙋ́ѳъ къ свекро́ви свое́и . и҆ рече ей све́кры чт҄о е҆сть дщ̑и . и҆ повѣда е́й , е҆ли́ко сътворѝ е́й мꙋж́ъ · И҆ повѣд́а е́й , ѕ҃ мѣръ ꙗ҆чме́нѧ , с҄е да́сть м҄и , гл҃а б҄о къ мн҄ѣ , да не и҆́деши тща̀ къ свекро́ви свое́й · Си́ же рече сѣдѝ дщ̑и . до́ндеже ѹ҆вѣ́си ка́ко ѹ҆лѧ́жеⷮ сло́во , не ѹ҆молъчиⷮ б҄о мꙋжъ , до́ндеⷤ‍ⷷ съвръши́тъ сло́во днеⷵ
Глⷡ‍҇а , д҃ · Воѻ҆́ꙁъ же прїиде къ вра́тоⷨ и҆ сѣ́де т҄ꙋ . и҆ с҄е ѹ҆́жика минова́ше , е҆гоже нарече воѻⷥ . и҆ рече е҆мꙋ̀ воѻ҆́ꙁъ . съврати́сѧ и҆ сѧ́ди ꙁд̑ѣ  . ѻ҆́нъ же съврати́сѧ и҆ сѣ́де · И҆ поѧ̀ воѻ҆́ꙁъ і҃ , мꙋж́ъ ѿ ста́рецъ гра́да . и҆ рече сѧ́дѣте ꙁд̑ѣ и҆ сѣдо́ша · Посе́мъ реⷱ‍҇ воѻ҆́ꙁъ ѹ҆́жикꙋ . ча́сть села̀ ꙗ҆́же еⷵ бра́та на́шего е҆лимеле́ха . и҆же ѿдаⷧ‍҇ е҆сть ное̑м̾ми́не , ѻ҆на́ же наврати́сѧ дне́сь ѿ села̀ моа́влѧ · А҆́ꙁъ же рекоⷯ въ ѹ҆́мѣ с҄и да ꙗ҆влю̀ т҄и с҄е въ ѹ҆́хо твое гл҃ѧ , притѧжѝ е́й преⷣ сѣдѧ́щими преⷣ ста́рцы людїи моиⷯ , и҆ а́ще ѹ҆жиⷱ‍҇ствꙋе́ши , т҄о ѹ҆жиⷱ‍҇ствꙋи . а҆́ще ли не ѹ҆жиⷱ‍҇ствꙋе́ши , т҄о повѣ́жъ ми да вѣ́даю . ꙗ҆́ко нѣ́сть ра́ꙁвѣи тебѐ ѹ҆жиⷱ‍҇ствова́ти бли́ж̾ши і҆ и҆ а́ꙁъ е҆смь по тебѣ . се́й же рече а҆́ꙁъ е҆смь ѹ҆жиⷱ‍҇ствꙋю · И҆ реⷱ‍҇ воѻ҆́ꙁъ въ дн҃ь во́нже притѧ́жеши село̀ ѿ рꙋкѝ нееⷨми́нѧ , то и҆ рꙋ́ѳъ моа̑ви́тѧнꙋ , женꙋ̀ ѹ҆мр́ьшаго , въ прича́стїе е҆го , по́и̑меши себѣ , и҆ т҄ꙋ досто́иⷮ ти поꙗ҆́ти да въста́виши и҆́мѧ ѹ҆мр́ьшаго въ прича́стїи е҆го · И҆ реⷱ‍҇ ѹ҆́жикъ воѻ҆́ꙁꙋ . не въꙁмогꙋ̀ ѹ҆жиⷱ‍҇ствова́ти себѣ . да бы́хъ не рассы́палъ прича́стїа мое̑го . ѹ҆жиⷱ‍҇ствꙋ́и себѣ т҄ы , ѹ҆жиⷱ‍҇ство моѐ , а҆́ꙁъ б҄о не въꙁмогꙋ̀ ѹ҆жиⷱ‍҇ствова́ти · Се же ѹ҆правле́нїе бы́сть пре́же въ і҆и̑л҃и . ѻ҆ ѹ҆жиⷱ‍҇ствова́нїю , и҆ ѻ҆ премене́нїю . е҆же ѹ҆крѣпле́нїа ра́ди всѧ́каго словесѝ , і҆ и҆ꙁꙋѧ́ше мꙋж́ъ сапо́гъ сво́и . и҆ даа́ше по́дрꙋгꙋ свое̑мꙋ ѹ҆жиⷱ‍҇ствꙋ́ющи ѹ҆́жиⷱ‍҇ство е҆го , и҆ с҄е бѧ́ше свѣдѣтельство въ і҆и̑л҃и · И҆ реⷱ‍҇ ѹ҆́жиⷦ‍҇ воѻ҆́ꙁꙋ . притѧ́жи себѣ ѹ҆́жиⷱ‍҇ство моѐ . і҆ и҆ꙁꙋ́въ сапо́гы своѝ и҆ да́сть е҆мꙋ . И҆ реⷱ‍҇ въѻ҆́ꙁъ ста́рцеⷨ и҆ всѣ́мъ людемъ . по́слꙋси в҄ы днⷵе . ꙗ҆́ко притѧжа́хъ дне́сь вс҄е е҆ли́ко быⷵ е҆лимеле́хово , и҆ вс҄е е҆ли́ко е҆сть хемеѻ́не , и҆ ва́лоне ѿ рꙋкѝ ное̑м̾ми́нѧ · И҆ къ семꙋ́ же рꙋ́ѳъ моа̑ви́тининꙋ женꙋ̀ маа̑ло́ню , пое́млю себѣ въ женꙋ̀ , въста́вити и҆́мѧ ѹ҆мр́ьшаго . въ прича́стїи е҆го , да не поги́бнетъ и҆́мѧ ѹ҆ме́рьшаго ѿ бра́тїѧ е҆го и҆ ѿ племе́не е҆го . по́слꙋси в҄ы дне́сь сего̀ · И҆ ѿвѣща́ша вс҄и лю́дїе е҆же бы́ша ѹ҆ вра́тъ и҆ ста́рцы , по́слꙋси е҆смы̀ да да́сть г҃ь женѣ се́й въходѧ́щеи в доⷨ тво́и . ꙗ҆́коже рахи́ли и҆ ꙗ҆́ко лїѝ е҆же притѧжа́ста ѻ҆́бѣ до́мъ і҆и̑л҃евъ , сътворѝ си́лꙋ въ е҆фра́ѳѣ , и҆ бꙋ́детъ и҆мѧ твоѐ въ виѳлеѻ́мѣ · И҆ бꙋ́ди до́мъ тво́и , ꙗ҆́коже до́мъ фаре́совъ , е҆гоже родѝ ѳама́ръ і҆ю́дѣ , ѿ племе́не твое̑го . е҆же да́стъ т҄и г҃ь ѿ рабы̀ сеѧ̀ ча́да · И҆ поѧ̀ воѻ҆́ꙁъ рꙋ́ѳъ , и҆ бы́сть е҆мꙋ жена̀ , и҆ вни́де к не́й . и҆ да́сть е́й г҃ь ꙁача́ти , и҆ родѝ сн҃ъ · И҆ реко́ша жены̀ къ ное̑м̾ми́ни . блⷵвенъ г҃ь б҃ъ тво́и и҆же не рас̾сы́па ѹ҆́жика твое̑го дне́сь , н҄о да́сть проꙁва́ти и҆мѧ е҆го въ і҆и̑л҃и , и҆ бꙋ́деⷮ тебѣ въ ѻ҆бража́ющасѧ дш҃ꙋ , и҆ въ прекормле́нїе ста́рости твое́и . ꙗ҆́ко сно́ха твоѧ̀ въꙁлю́бившаа тебѐ родѝ сн҃ъ . ꙗ҆́же е҆сть бл҃женнѣ́иши тебѣ , па́че сеⷣми сн҃овъ · И҆ вꙁѧ̀ ноеⷨми́нь ѻ҆троча̀ , и҆ положи и҆̀ на ло́нѣ свое̑мъ , и҆ бы́сть е҆мꙋ дои́лица · И҆ проꙁва́ша сосѣдѐ и҆мѧ е҆го , гл҃юще роди́сѧ сн҃ъ ноеⷨми́ни . и҆ нареко́ша и҆мѧ е҆мꙋ и҆ѻ҆ви́дъ . с҄е е҆сть ѿц҃ъ и҆ессе́евъ ѿц҃а двⷣва · И҆ сїи рожде́нїѧ фаре́сова . фаресъ родѝ е҆сро́ма . е҆сро́м̾ же родѝ и҆а̑ра́ма . и҆а̑раⷨ же родѝ а҆минадава . а҆минада́въ же роди наа̑сс̾о́на . наа̑с̾со́н̾ же роⷣ‍ꙵ салмо́на . салмо́н̾ же родѝ воѻ҆́ꙁа . воѻ҆́ꙁъ же родѝ ѻ҆ви́да . ѻ҆ви́дъ же родѝ і҆е̑с̾се́ѧ . і҆е̑с̾се́и же родѝ дв҃да ·
Коне́цъ , кни́ꙁе , рꙋ́ѳъ · и҆́мать в себѣ , Глⷡ‍҇а , д҃ ·
