ПЄРВЫ́И КНИ́ГИ Є҆ꙀДРЫ
ГЛАВА̀ А҃ Въ лѣто пр́ьвое кѷра цр҃ѧ пр́ьскаго . въ съврьше́нїи сло́ва гн҃ѧ ѿ ѹ́стъ і҆е̑ремїиныⷯⷯ . въꙁдви́же г҃ь дх҃ъ кѷра цр҃ѧ пр́ьскаго и҆ прострѐ гласъ въ все црⷵтво свое . въкꙋпѣ по писа́нїю рекꙋщи , сїе рече кѷръ цр҃ь пр́ьскїи . всѧ̀ црⷵтва ꙁемнаѧ да́лъ мнѣ г҃ь б҃ъ нбⷵныи . и҆ то́и повелѣ м҄и да съѕи́жⷣꙋ е҆мꙋ до́мъ въ і҆ерⷵлимѣ , и҆же е҆сть въ і҆ѹ҆де́и . а҆ще ѹ҆бо кт҄о е҆сть въ ва́съ всѣхъ лю́дехъ е҆го . бꙋ́детъ г҃ь е҆го с ни́мъ . да въꙁы́идетъ въ і҆ерⷵлимъ и҆же е҆сть въ і҆ѹ҆де́и · И҆ съꙁи́ждетъ до́мъ б҃ꙋ і҆и̑л҃евꙋ . то́и е҆сть г҃ь и҆же еⷵ въ і҆ерⷵлимѣ . и҆ всѧ́къ ѻ҆ста́выи ѿ всⷯѣ гра́дъ и҆дѣж́е ѻ҆бита́етъ  . да помо́гꙋтъ е҆мꙋ мꙋж́и ѿ мѣ́ста е҆го сре́бромъ и҆ ꙁла́томъ . и҆ съсꙋ́ды и҆ ско́ти . и҆ съ про́чими доброво́лными ѻ҆беща́нїи принесꙋтъ цр҃кви бж҃їи и҆же еⷵ въ і҆ерⷵлимѣ · И҆ въста́ша кнѧ́ѕи ѿц҃ъ ѿ і҆ѹ́ды и҆ венїами́на и҆ сщ҃еⷩ‍҇ницы и҆ левѷти , и҆ вс҄и и҆́мже въꙁдви́гъ г҃ь б҃ъ дх҃ъ да в̾ꙁы́идꙋтъ къ съꙁда́нїю цр҃кви гн҃и , и҆же бы́сть въ і҆ерⷵлимѣ · И҆ вси же и҆же бѧ́хꙋ ѻ҆́крⷵтъ помого́ша и҆мъ въ сре́брѣ и҆ ꙁла́тѣ . съ ко́ньми и҆ ско́ты . съсꙋ́ды , про́чаѧ тѣхъ и҆же доброво́лно принесо́ша . и҆ цр҃ь же кѷръ ѿда́лъ съсꙋды цр҃кви гн҃и . и҆же вꙁѧ̀ наѹ҆ходоносо́ръ ѿ і҆ерⷵлима . и҆ положѝ т҄а въ цр҃кви б҃а свое̑го , въꙁдаⷧ‍҇ же т҄а кѷръ цр҃ь прь́скїи поⷣ рꙋки миѳрида́тꙋ гавари́новꙋ сн҃ꙋ , и҆ преⷥ е҆го ѿда́на санаваса́рꙋ , кн҃ѕю і҆ѹде́искꙋ . и҆ тоже е҆сть число̀ и҆хъ б҄ѣ · ѹ҆мова́лникъ ꙁла́тыхъ , л҃ . ѹ҆мова́лникъ сре́брѧныхъ . ҂а҃ . кадиⷧ‍҇ниц̾ ꙁла́тыхъ , к҃ѳ . фїа́лъ ꙁла́тыхъ л҃ . и҆ фїа́лъ сре́брѧны , с҃ . и҆ съсꙋдов̾ и҆́ныхъ , ҂а҃ . и҆ всѧ̀ сосꙋ́ды сїѧ прине́сены ꙁла́тыѧ и҆ сре́брѧныѧ , ҂е҃ , и҆ у҃ · Вс҄ѧ вꙁѧ̀ санаваса́ръ , е҆гда̀ въсхожа́хꙋ ѿ преселе́нїѧ ва́вѷло́ньскаго въ і҆ерⷵлимъ ·
Глⷡ‍҇а , в҃ · Сїи же сꙋть сн҃ове вла́стїи и҆же въꙁыидо́ша ѿ плѣна преселе́нїѧ , и҆́хже преве́де навходоносо́ръ цр҃ь вавѷло́ньскїи въ вавѷло́нъ . и҆ въꙁ̾врати́шасѧ въ і҆ерⷵлимъ і҆ и҆ѹ҆де́ю . кожⷣо мꙋж́ъ въ гра́дъ свои , и҆же прїидо́ша съ ꙁороваве́лемъ . і҆и̑сꙋсъ , нее̑мїа , сараи̑ѧ , рее̑лїѧ , мардохе́и , валасанъ , масѳаръгꙋ́и , реѹ҆́мъ , ваа̑на̀ · Сїе число̀ мꙋжеⷨ людїи і҆и̑л҃ев̾ · Сн҃ове форо́совы , ҂в҃ , р҃ , о҃ , и҆ в҃ · Сн҃ове сав̾ватїевы , т҃ , о҃в · Сн҃ве а҆ре́соевы , ꙁ҃ со́тъ , о҃е · Сн҃ове фааѳовы , моа́въ , сн҃омъ и҆ѻ҆сꙋе́выⷨ , и҆ѻ҆а́въ , ҂в҃ , и҃ со́т , в҃і · Сн҃ове а҆и̑ла́мли , ҂а҃ , сн҃д · Сн҃ове ꙁаѳꙋе̑вы ѳ҃ , со́тъ , м҃е · Сн҃ве ꙁаха́иновы , ꙁ҃ , со́тъ , ѯ҃ · Сн҃ове ванꙋе̑вы , ѕ҃ со́тъ , м҃в · Сн҃ове вевае̑вы , ѕ҃ соⷮ , к҃г · Сн҃ове а҆вга́довы , ҂а҃ , ск҃в · Сн҃ове а҆доникамовы , ѕ҃ , со́тъ , ѯ҃ѕ · Сн҃ове вагꙋа́евы , в҃ , н҃ѕ · Сн҃ове а҆дины , у҃ . н҃д · Сн҃ове а҆ти́ровы и҆же бѧ́хꙋ ѿ е҆ꙁехїа , ч҃и · Сн҃ве вассꙋе́вы , тк҃г · Сн҃ове и҆ѻ҆ра̀вовы , рв҃і · Сн҃ове а҆сꙋмли , ск҃г · Сн҃ове гава́ровы , ч҃е · Сн҃ове веѳлеѻ́мли , рк҃г · Сн҃ы нетофа́евы , е҃ , соⷮ ѕ҃ · Сн҃ы а҆ноѳо́ѳовы , рк҃и · Сн҃ове аⷥмо́ѳовы , м҃г · Сн҃ове карїа̑ѳїа̑римли , хафира , и҆ виро́ѳъ , ꙁ҃ , соⷮ , м҃г · Сн҃ове рама́е̑вы , и҆ гава́ѧ , ѕ҃ , соⷮ , к҃а · Мꙋж́їи мах̾маа́совъ , рк҃в · Мꙋжїи веѳи́ль и҆ хаи , у҃ , к҃г · Сн҃ове навовы , н҃в · Сн҃ове мегевиⷵ , рн҃ѕ · Сн҃ове и҆лама дрꙋга́го , ҂а҃ , сн҃д · Сн҃ове и҆рамли , т҃к · Сн҃ове лидо́новы и҆ лодадини , и҆ ѻ҆но̀вы , ꙁ҃ , соⷮ , к҃е · Сн҃ове и҆е̑ри́ховы , тм҃е · Сн҃ове сенаи̑е̑вы , ҂г҃ , ѕ҃ , соⷮ , л҃ · Сщ҃еницыⷤ‍ⷷ , Сн҃ве и҆е̑дꙋе̑вы в домꙋ̀ и҆ѻ҆сꙋе́воⷨ , ѳ҃ соⷮ о҃г · Сн҃ове е҆м̾ми́рины , ҂а҃ , н҃в · Сн҃ове фас̾сꙋровы , ҂а҃ , см҃ꙁ · Сн҃ове и҆ри́мли , ҂а҃ , ꙁ҃і · Левѷтиⷤ‍ⷷ , сн҃ове и҆ѻ҆сꙋе́вы , и҆ каⷣмїиⷧ‍҇ · Сн҃ове ѻ҆дꙋи̑а , о҃д · Пѣвцыⷤ‍ⷷ сн҃ове а҆са́фовы , рк҃и · Сн҃ове две́рникъ , сн҃ове сел̾лꙋмъ . сн҃ове а҆ти́ровы . сн҃ове телмо́новы . сн҃ове а҆к̾кꙋвъ . сн҃ове а҆тита . сн҃ове соваие̑вы , всѣх же , рл҃ѳ · И҆ наѳине́и и҆ сн҃ове сꙋ́аа . сн҃ове сꙋва́товы . сн҃ове и҆а̑в̾ваѻ́ѳь . сн҃ове хираѻ́совы . сн҃ове сїа́ръсы . сн҃ове фадонины . сн҃ове лава́новы . сн҃ове а҆га́ва . сн҃ове а҆къкꙋвовы · Сн҃ове а҆га́вовы , сн҃ове селамїи́ны . сн҃ове а҆на́новы . сн҃ове гⷣеди́лины . сн҃ве гаа́ровы . сн҃ве раа̑е̑вы . сн҃ве , расоновы . сн҃ве , неко́довы . сн҃ове гаꙁамли . сн҃ове а҆ꙁо́ковы . сн҃ове фасїевы . сн҃ове расїины · Сн҃ове а҆сена́евы . сн҃ове мꙋни́новы . сн҃ове нефꙋси́мли . сн҃ве ковꙋковы . сн҃ве кꙋфи́ны . сн҃ве а҆нꙋрины . сн҃ве васалоⷴ‍҇ . сн҃ве меи҆́дановы . сн҃ве а҆́рсановы . сн҃ве ва́ркосовы . сн҃ве сиса́рины . сн҃ве ѳема́вли сн҃ве наѳїевы . сн҃ве а҆ти́фовы · Сн҃ове слꙋ́гъ соло́моновыхъ . сн҃ове сота́евы . сн҃ве сефи́рины . сн҃ве и҆е̑а́лае̑вы . сн҃ве керконовы . сн҃ове геⷴ‍҇ди́лины сн҃ове сафатїѧ . сн҃ове а҆тти́левы . сн҃ове фахера́ѳовы , и҆же бѣхꙋ ѿ а҆севоваи̑на . сн҃ве иⷨме́ины всѣ . и҆ наѳа́неины . и҆ сн҃ове слꙋ́гъ соло́моновыⷯ , тч҃в · И҆ сїѝ и҆же сꙋть въсхожда́хꙋ ѿ ѳелмелеха , ѳелари́са , херꙋ́въ , и҆да́нъ , и҆м̾ме́ръ . и҆ не мого́ша скаꙁа́ти до́мꙋ ѿц҃а свое̑го и҆ сѣмени  , ѿ і҆и̑л҃ѧ л҄и бы́ша . сн҃ове далагїѧ . сн҃ове товїѹ́евы . сн҃овъ негода̀ , х҃ , н҃в · И҆ ѿ сн҃въ сщ҃еническиⷯ . сн҃ове і҆ѻ҆вїавли . и҆ сн҃ве ак̾косовы . сн҃ве мерꙁела́евы , и҆же прїѧлъ ѿ дще́реи верꙁел̾ла́и галаа̑дитина же́ны . и҆ наречено е҆сть и҆ме́ны иⷯ . тїи же и҆ска́ша писа́нїѧ ро́дꙋ свое̑мꙋ и҆ не ѻ҆брѣтоша · И҆ и҆ꙁгна́ни сꙋть ѿ сщ҃ен̾ства и҆ рече а҆ѳерсалаиⷨ да не ꙗ҆дѧⷮ ѿ ст҃аѧ ст҃ыхъ . до́ндеже воста́нетъ сщ҃е́нникъ ѹ҆че́нъ и҆ съвръше́нъ · И҆ вс҄е мно́жество б҄ѣ ꙗ҆́ко е҆ді́н̾ , д҃ , тм҄ы , и҆ ҂в҃ , и҆ ѯ҃ . раꙁвѣ рабъ иⷯ и҆ рабынь ⷵ иже бѧ́хꙋ и҆мъ . ҂ꙁ҃ , тл҃ꙁ . и҆ сїи пѣвцы , и҆ пѣвни́цы , с҃ . конїи и҆хъ , х҃ , л҃ѕ . м̾сковъ и҆х̾ , см҃е . велблю́доⷡ‍҇ ихъ , у҃ , л҃е . ѻ҆словъ и҆хъ , ҂ѕ҃ , ꙁ҃ соⷮ и҆ к҃ · И ѿ кнѧѕїи ѿч҃ьскихъ . е҆гда въхожда́хꙋ въ цр҃ьковь гн҃ю и҆же е҆сть въ і҆ерⷵли́мѣ . бл҃гово́лно принесо́ша въ до́мъ бж҃їи на строе́нїе е҆го в мѣсто е҆го . поста́вити по си́лѣ свое́и , да́ша в̾ росхоⷣ дѣ́лꙋ . ꙁла́тыⷯ драгмъ , ҂ѯ҃ . и҆ ҂а҃ . и҆ сребра̀ мна́съ , ҂е҃ . и҆ ѻдѣаніи сщ҃е́нническиⷯ , р҃ · Ѡ҆бита́шаⷤ‍ⷷ сщ҃е́нницы и҆ левѷти . и҆ ѿ лю́дїи и пѣвцевъ и҆ две́рницы и҆ а҆наѳи́нїи̑м̾ въ гра́дѣхъ свои̑хъ . ве́сь же і҆и̑л҃ь въ гра́дѣхъ свои̑хъ ·
Глⷡ‍҇а , г҃ · Приходѧ́щꙋ же мⷵцꙋ сеⷣмомꙋ , и҆ бѧхꙋ сн҃ове і҆и̑л҃еви въ́ градѣхъ свои̑х̾ . собра́нъ е҆сть полкъ ꙗ҆ко чл҃къ е҆ді́нъ въ і҆ерⷵли́мѣ · И҆ воста̀ і҆ѻ҆сꙋ́е сн҃ъ і҆ѻ҆седе́ковъ и҆ бра́тїа е҆го сщ҃е́нници , и҆ ꙁороваве́ль , сн҃ъ салаѳїилевъ и҆ бра́тїѧ е҆го . и҆ соꙁда́ша ѻ́лтарь б҃ꙋ і҆и̑л҃евꙋ , да принесꙋть в нем̾ вс҄есож̾женїе . ꙗ҆́ко пи́санно е҆сть въ ꙁако́нѣ моѷсїѻвѣ чл҃ка бж҃їа · И҆ ѹ҆гото́ваша ѻ́лтарь бж҃їи на ѹ҆гото́ванїи е҆го ꙗ҆́ко раꙁоренїе б҄ѣ иⷯ по ѻ́крⷵтъ ѿ лю́дїи ꙁемныхъ · И҆ въꙁда́ша на то́мъ вс҄есожженїе гв҃и , и҆ ѹ́трѣ и҆ ве́черъ . и҆ сътвори́ша праꙁнⷣенїе жили́щемъ ꙗ҆́ко пи́сано е҆сть . и҆ вс҄есоⷤже́нїе дн҃їи всѣхъ . по числꙋ̀ и҆ по повеленїю дѣ́ло бж҃їе въ дн҃ь свои · И҆ посе́мъ вс҄есож̾женїе при́снаго , и҆ в̾ но́вомѣсѧчїа , и҆ пра́ꙁницѣхъ гн҃ихъ и҆же бѣхꙋ просщ҃е́ни . и҆ всѧ́комꙋ бл҃гово́лномꙋ съ ѹ҆сердїемъ да́ти гв҃и . ѿ пр́ьваго дн҃и мⷵца сеⷣмаго нача́ша воꙁдава́ти жрътвꙋ гв҃и · И҆ цр҃квь бж҃їѧ не б҄ѣ е҆щѐ ѻ҆сно́вана . въꙁда́ша же лю́дїе пѣнѧѕи плин̾ѳникомъ , и҆ дре́водѣлѧⷨ . ꙗ҆́ствꙋ же и҆ пи́тїе , и҆ е҆ле́и , сидо́номъ , и҆ ти́ромъ да принесꙋть дре́ва ке́дрова ѿ лива́на къ морю и҆ѻ҆пенъ . ꙗ҆́коⷤ‍ⷷ повелѣ кѷръ цр҃ь прьскїи  . и҆ въ лѣто вто́рое вънегда прїити иⷨ къ цр҃кви бж҃їи въ і҆ерⷵли́мъ . мⷵца , вто́раго нача̀ ꙁороваве́ль сн҃ъ салаѳїи̑левъ . и҆ ѻ҆сꙋѧ сн҃ъ и҆ѻ҆седековъ , и҆ про́чїи ѿ бра́тїѧ и҆хъ сщ҃е́нници и҆ левѷти , и҆ вс҄и и҆же прїидо́ша ѿ плѣненїѧ въ і҆ерⷵли́мъ · И҆ поста́виша левѷты ѿ к҃ , лѣтъ и҆ вы́шше . да настоѧⷮ дѣ́лꙋ бж҃їю въ хра́мѣ гн҃и · И҆ ста́в же і҆ѻ҆сꙋа , и҆ сн҃ве е҆го и҆ бра́тїа е҆го . кадои̑лъ , и҆ сн҃ове е҆го ꙗ҆́ко мꙋж́ъ е҆ді́нъ  , ꙗ҆́ко дабы настоѧ́ли на нихъ и҆же строѧ́хꙋ дѣ́ло въ цр҃кви бж҃їи . сн҃ове надавовы , и҆ сн҃ове иⷯ , и҆ бра́тїа и҆хъ левѷти , и҆ ѻ҆сно́ваша б҄о ѿ дѣ́латель цр҃кви гн҃ѧ · И҆ ста́ша же сщ҃е́нницы въ ѹ҆краше́нїи свое̑мъ съ трꙋбники и҆ левѷти . сн҃ове а҆саѳовы въ кимъва́лѣхъ да хва́лѧтъ г҃а . поⷣ рꙋ́кою ꙁако́на , дв҃да цр҃ѧ і҆и̑л҃ева · И҆ въпїа́хꙋ въ пѣснехъ і҆ и҆сповѣ́данїи гн҃и ꙗ҆́ко бл҃гъ , ꙗ҆ко въ вѣки млⷵть е҆го на і҆и̑л҃ѧ · И҆ вс҄и лю́дїе воꙁгл҃ша́хꙋ гла́сомъ вели́комъ въ хвале́нїи г҃ꙋ . сего ра́ди и҆же ѻ҆сно́вана бы́сть цр҃ьковь гн҃ѧ · Мно́ѕи е҆щѐ ѿ сщ҃е́никовъ и҆ левѷтъ , и҆ кнѧѕе́и ѿч҃еств̾ и҆ ста́рцеи , ви́дѣша цр҃ковь пре́жнюю на ѻ҆снова́нїи еѧ̀ · И҆ сїю цр҃квь пла́кахꙋ гла́сомъ ве́лїимъ . и҆ мно́ѕи воꙁ̾глаша́юще въ весе́лїи въꙁъвыша́хꙋ гла́съ . и҆ не мого́ша никто́же поꙁна́ти глаⷵ въпѣнїѧ веселѧ́щисѧ ѿ глаⷵ пла́ча плъко́внаго . смѣше́нъ б҄о полъкъ глаоова́ше гла́сомъ вели́кимъ и҆ глаⷵ вели́къ слы́шашесѧ далече ·
Глⷡ‍҇а , д҃ · Оуслы́шаша же вра́ѕи і҆ѹ́дины и҆ венїами́ни , и҆же сн҃ове плѣненїѧ соѕида́ютъ цр҃коⷡ‍҇ г҃ꙋ б҃ꙋ і҆и̑л҃евꙋ · И҆ пристꙋпи́ша къ ꙁорова́велю , и҆ къ кнѧ́ѕемъ ѿч҃ествъ , и҆ реко́ша иⷨ . съдѣлаеⷨ съ ва́ми . понеже та́ко ꙗ҆́ко и҆ в҄ы и҆́щемъ б҃а вашего , и҆ е҆мꙋ пожреⷨ жрътвꙋ ѿ дн҃їи а҆сꙋра́нъда цр҃ѧ а҆сꙋр̾ска , и҆же и҆ꙁведе́ ны т҄ꙋ · И҆ рече и҆мъ ꙁорова́вель і҆ ѻ҆сꙋе и҆ про́чїи кнѧ́ѕи ѿч҃ьствъ і҆и̑л҃евыхъ · Нѣ́сть на́мъ и҆ ва́мъ соꙁда́ти до́мъ б҃а на́шего , н҄о мы̀ са́ми съѕидаеⷨ г҃ꙋ б҃ꙋ на́шемꙋ ꙗ҆́ко повелѣ намъ кѷръ цр҃ь пр́ьскїи . сего ради стоворено бысть , и҆же лю́дїе ꙁемнїи помѣшива́ютъ рꙋ́ки лю́дїи і҆ѹ҆де́искихъ · И҆ въꙁдръжа́хꙋ и҆хъ въ соѕида́нїи , и҆ꙁведо́ша же на нихъ совѣтницы да раꙁорѧ́тъ совѣтъ иⷯ вс҄ѧ дн҃и кѷра цр҃ѧ пр́ьскаго . и҆ да́же до црⷵтва да́рїѧ цр҃ѧ пр́ьскаго · Въ црⷵтво же а҆сꙋера и҆же е҆сть а҆ртаѯерѯеⷵ въ нача́лѣ црⷵтва е҆го , напи́са сви́тоⷦ‍҇ на і҆ѹ҆де́и живꙋщаѧ въ і҆ерⷵлимѣ . и҆ и҆ въ дн҃и а҆ртаѯерѯовы , и҆ писа́ша въ ми́рѣ михрида́тъ , и҆ тавеи́ль , и҆ съ про́чїими и҆же бѣхꙋ въ совѣтѣ иⷯ къ а́ртаѯерѯꙋ цр҃ю пр́ьскомꙋ написа кні́гочїи посла́нїе сѷрскіⷨ ꙗ҆ꙁыкоⷨ  . реѹⷨ валтараⷨ , и҆ саⷨѱа кні́гочїи написаша посла́нїе е҆ді́но іерⷵлима ради а҆ртаѯеⷬ‍҇ѯꙋ цр҃ю сїѧ си́це сꙋдъ · Реѹ́мъ , валтара́мъ , и҆ са́мѱа̀ кни́гочїи , и҆ прочїѝ совѣтницы на́ши . дине́искїѧ , и҆ а҆фарсаѳахе́и , и҆ тарфале́и , и҆ а҆рфасе́и . а҆рхїей вавѷло́нѧне , и҆ сꙋсанахе́не , савѧне · И҆ прочїѝ ѿ ꙗ҆ꙁыⷦ‍҇ и҆́хже преведе а҆с̾сенафаръ вели́кїи преславныи . и҆ всели и҆хъ въ́ градѣхъ ѻ҆морьскихъ . и҆ въ про́чихъ странаⷯ чреꙁ рѣкꙋ · Сїе е҆сть скаꙁа́нїе посланїи ꙗ҆́же посла́ша к немꙋ̀ · А҆ртаѯерѯꙋ цр҃ю рабѝ твоѝ мꙋж́и и҆же сꙋть ꙁа рѣкою . вѣдомо да бꙋдеⷮ т҄и цр҃ю , ꙗ҆́ко і҆ѹ҆де́е е҆же въꙁыидо́ша ѿ тебѐ къ на́мъ прїидо́ша въ і҆ерⷵлимъ граⷣ ѿмѣтны и҆ лꙋка́вы , е҆гоже соѕидаюⷮ строѧ́ще стѣ́ны и҆хъ , и҆ крѣпле́нїе слага́ющи въ высотꙋ̀ · Нн҃ѣ ѹ҆бо вѣдомо да бꙋдеⷮ ти цр҃ю . ꙗ҆́ко а́ще граⷣ се́й со́ꙁданъ бꙋ́детъ , и҆ стѣны е҆го воста́влены бꙋ́дꙋтъ . да́нь и҆ вожделе́нїе и҆ лѣтнѧго въꙁда́нїа не дадꙋт̾ т҄и . и҆ сїе цр҃емъ ѕл҄о тво́ритъ . и҆ посрамощенїе твое цр҃ю , не подобае̑т̾ намъ вѣ́дѣти · Сего ради посла́хоⷨ да въꙁвѣстиⷨ т҄и цр҃ю да раꙁ̾смо́триⷲ въ кни́ги па́мѧтопи́сныхъ ѿц҃евъ твои̑х̾ . и҆ ѻ҆брѧ́щеши пи́сано въ преложенїихъ . и҆ поꙁна́еши ꙗ҆́ко граⷣ ѻ́нъ ѿмѣтенъ е҆сть · И҆ ѻ҆би́дѧщи цр҃еи и҆ вла́стеи ѹ҆бѣ́жище слꙋгъ быва́ет̾ среди е҆го , ѿ дн҃їи дре́внихъ . сего раⷣ‍ꙵ и҆ граⷣ то́й раꙁоренъ е҆сть · Ꙁнано ѹ҆бо тво́римъ т҄и цр҃ю . ꙗ҆ко а́ще граⷣ то́й со́ꙁданъ бꙋ́детъ , и҆ стѣны е҆го ѹ҆твръдѧ́тъ и҆ не бꙋ́дет т҄и ми́ра · И҆ посла̀ цр҃ь ко а҆реѹ́мꙋ , и҆ ваⷧ‍҇тара́мꙋ и самѱа́ю кни́гочїю . и҆ къ прочїи̑м̾ и҆же бѧхꙋ въ совѣте иⷯ . ѻ҆бита́ющиⷨ въ самарїи и҆ прочїимъ ꙁа рѣко́ю гл҃ющи ми́ръ · И҆ рече да́ньныи воꙁима́тель е҆гоже посла́сте к на́мъ . ꙗ҆вле́но же еⷵ предо мно́ю . но и҆ ѿ менѐ повелѣно е҆сть · И҆ съгледахоⷨ и҆ ѻ҆брѣто́хомъ ꙗ҆́ко граⷣ то́и ѿ дн҃їи дре́вниⷯ на сꙋпротивле́нїе цр҃е́мъ поⷣно́ситсѧ ѿмѣта́нїе и҆ бѣга́нїа быва́юⷮ  . и҆ цр҃и крипки въ і҆ерⷵлимѣ , и҆же г҃ьствова́ли сꙋть всѧ́кою стра́ною ꙗ҆́же ꙁа рѣкою е҆сть . да́ни же мно́ги и҆ ча́сть дава́шесѧ и҆мъ · И҆ нн҃ѣ ѹ҆бо положите вѣ́данїе . и҆ не повели́те мꙋжемъ ѻ҆́нѣмъ да селенїа того не соѕида́ют̾ ктомꙋ̀ . да ѿ воли иⷯ ѹ҆дръжатсѧ и҆ да ѻ҆ста́вѧтъ твори́ти сїе . е҆́же б҄ы когда̀ не ѹ҆мно́жиласѧ ꙁги́бель нѣ́каѧ на ѕло̀ цр҃ю · Тогда̀ кни́гочїи а҆ртеѯерѯа цр҃ѧ прочте сви́токъ преⷣ реѹ҆момъ валтара́момъ а҆самѱаеⷨ , кни́гочїемъ , и҆ совѣтники и҆хъ · И҆ и҆до́ша тща́телно въ і҆ерⷵлимъ къ іѹ҆деѻ́мъ . и҆ въꙁдръжаша и҆хъ мы́шцею си́лною · Тогда̀ преста́ло е҆сть дѣ́ло до́мꙋ гн҃ѧ въ і҆ерⷵли́мѣ . и҆ не сътворѧ́шесѧ да́же до лѣта вто́раго , црⷵтва да́рїѧ цр҃ѧ̀ пр́ьскаго ·
Глⷡ‍҇а , е҃ · Пррⷪ‍҇кова́ша же , а҆г̾ге́и прⷪ‍҇ркъ и҆ ꙁаха́рїѧ сн҃ъ аⷣдов̾ · Прорица́ющи къ і҆ѹ҆де́ѻмъ иже бѧхꙋ въ і҆ѹ҆де́и і҆ и҆ерⷵлимѣ въ и҆мѧ б҃а і҆и̑л҃ева  · Тогⷣа воста́ша ꙁороваве́ль сн҃ъ салафїилеⷡ‍҇ , и҆ ѻ҆сꙋе сн҃ъ і҆ѻ҆седе́ковъ · И҆ нача́ша ꙁда́ти цр҃квь гн҃ю и҆же въ і҆ерⷵлі́мѣ и҆ с ни́ми прⷪ‍҇рцы бж҃їи помага́ющи иⷨ · В то́ же вре́мѧ прїиде к ниⷨ ѳаѳана́и иже бы́сть кнѧѕь ꙁа рѣко́ю , и҆ саѳа́рьвꙋꙁана́и и҆ совѣтницы и҆хъ · Такоже гл҃а и҆мъ , кт҄о да́лъ вамъ совѣтъ . да до́мъ той съꙁи́ждете и҆ стѣ́ны е҆го въста́вите · Тогда̀ сїѧ реко́ша и҆мъ , ꙗ҆́кова̀ и҆мена̀ мꙋжїи тѣхъ и҆же съꙁида́ютъ гра́дъ се́и · И҆ ѻ́чи бж҃їи на плѣне́нїѧ і҆ѹ́дина , и҆ не въꙁбрани́ша иⷨ до повеле́нїѧ да́рїева , дондеже ѿне́сено бꙋдетъ посланїе · И҆ тогда̀ посла̀ да́нино́сца , сего ра́ди и҆ въꙁвѣще́нїѧ съ псанїемъ ꙗ҆́же посла̀ кн҃ѕь ѿ ѻ҆бо́нꙋ страны̀ рѣкѝ · Скаꙁа́нїеⷤ‍ⷷ посла́нїѧ си́це · Саѳарвꙋꙁа́нъ и҆ совѣтницы е҆го а҆ѳарсаѳе́и , и҆же бѧ́хꙋ ꙁа рѣко́ю , да́рїю цр҃ю ми́ръ всѧ́къ · Вѣдомо да бꙋдетъ цр҃ю ꙗ҆́ко ходи́хоⷨ въ і҆ѹ҆де́искꙋю странꙋ̀ къ до́мꙋ бж҃їю вели́комꙋ и҆же съꙁида́етсѧ ка́менїеⷨ ѹ҆краше́н̾нымъ и҆ дре́во ста́витсѧ въ стѣна́хъ . дѣло же т҄о съ т̾ща́нїемъ строитсѧ . и҆ поспѣша́етсѧ въ рꙋка́хъ и҆хъ . въспроси́хомъ б҄о ста́рецъ тѣхъ , и҆ та́ко рекохомъ и҆мъ · Кт҄о да́лъ ва́мъ ѻ҆́бласть да до́мъ тои съꙁи́ждете , и҆ стѣны тїи въста́вите . н҄о і҆ и҆мена и҆хъ и҆ска́хомъ ѿ нихъ да въꙁвѣсти́мъ тебѣ . ꙗ҆́ко да пи́шемъ и҆мена иⷯ мꙋжемъ и҆же сꙋть нача́лницы в ниⷯ . И҆ си́цевы словеса̀ ѿвѣща́ша намъ гл҃ющи · Мы̀ е҆сми рабѝ б҃а нб҃си и҆ ꙁемлѝ . и҆ съꙁида́емъ цр҃ковь и҆же бы́сть ѹ҆стро́ена пре́жде тѣхъ лⷮѣ мно́гихъ . и҆ цр҃ь і҆и̑л҃евъ вели́кїи съꙁда́лъ ю҆̀ и҆ сътвори́лъ , и҆ раꙁорѝ ю҆̀ и҆хъ ра́ди · Поне́же въ ꙗ҆́рости прогнѣвахꙋ ѿц҃ы на́ши б҃а нбⷵнаго и҆ преда́лъ ихъ в рꙋки нав̾ходоносо́рꙋ цр҃ю вавѷло́ньскомꙋ и҆ халде́искомꙋ , и҆ доⷨ тои раꙁори́лъ , и҆ лю́ди преве́лъ въ вавѷлонъ · Но лѣта , а҃ го кѷра цр҃ѧ . кѷръ цр҃ь вавѷло́ньскїи поста́вилъ повеле́нїе , да до́мъ бж҃їи съꙁи́ждетсѧ . и҆ сосꙋды цр҃кви бж҃їѧ ꙁла́тыѧ и҆ сре́бреныѧ и҆хже навходоносо́ръ вꙁѧ́лъ ѿ цр҃кви и҆же бы́сть въ і҆ерⷵлимѣ . и҆ ѿнеслъ ѧ҆̀ въ цр҃ковь вавѷло́ньскꙋю . в̾ꙁѧ́лъ кѷръ цр҃ь ѿ цр҃кви вавѷло́ньскїѧ и҆ да̀ и҆хъ санаваса́рꙋ храни́телю , и҆же наⷣ сокро́вищеⷨ рече же е҆мꙋ сїи сосꙋди вс҄и въꙁмѝ и҆ поидѝ . и҆ поста́ви и҆хъ въ цр҃кви и҆же е҆сть въ і҆ерⷵлимѣ въ мѣсте и҆хъ · Тогда саванаса́ръ тои прїиде , и҆ поста́вилъ ѻ҆снованїе цр҃кви бж҃їи въ і҆ерⷵлимѣ . и҆ ѿ того вре́мени даже и҆ до нн҃ѣ съꙁидаеⷮсѧ , и҆ нѝ е҆щѐ съвръше́на е҆сть . и҆ нн҃ѣ ꙁи́ждетсѧ и҆ не совръши́сѧ · И҆ нн҃ѣ ѹ҆бо а҆ще ви́диⷮсѧ цр҃ю бл҃го . раꙁ̾смотрѝ въ книгохрани́телницы цр҃евѣ , и҆же е҆сть въ вавѷло́нѣ ꙗ҆́ко да ѹ҆вѣси ꙗ҆́ко ѿ кѷра цр҃ѧ сѝ повелѣно бы́сть да съꙁида́е̑тсѧ до́мъ бж҃їи въ і҆ерⷵлимѣ . и҆ ѹ҆вѣдѣвъ цр҃ю ѻ҆ семъ послѝ к намъ ·
Глⷡ‍҇а , ѕ҃ · Тогда̀ да́рїи цр҃ь повелѣ расмотрѣти въ книгохранителницы и҆же бы́сть поста́влена въ вавѷло́нѣ · И҆ ѻ҆брѣте́но е҆сть · ѻ҆брѣте же сѧ въ а҆ма́ѳꙋ гра́дѣ тѧ́жкомъ мидїискомъ , тетрать е҆ді́на · И҆ сїе пи́сано бы́сть в неи на па́мѧть . въ лѣто , а҃ е . кѷра цр҃ѧ . кѷръ цр҃ь повелѣ да до́мъ бж҃їи съꙁида́етсѧ и҆же е҆сть въ і҆ерⷵлимѣ , и҆ мѣсто гдѣ пожрꙋтъ приноше́нїе , и҆ положѝ мѣрꙋ въꙁносѧ́щи высотꙋ̀ лакоⷮ , ѯ҃ , и҆ ширинꙋ̀ лакотъ , ѯ҃ · и҆ стѣны ѿ ка́менїѧ тол̾стаго трїего , и҆ кроⷡ‍҇ ѿ дре́въ е҆ді́нъ . ѻ҆бро́к же ѿ до́мꙋ цр҃ева да да́стьсѧ · И҆ сосꙋди цр҃кви бж҃їи ꙁла́тїи и҆ сре́брѧнїи , и҆хже навходоносо́ръ вꙁѧ̀ ѿ цр҃кви , иже въ і҆ерⷵлимѣ и҆ принесѐ и҆хъ во вавѷло́нъ . въꙁдаю́тсѧ и҆ в̾несꙋтсѧ въ цр҃ковь въ і҆ерⷵли́мъ в мѣсто и҆же и҆ поста́влены сꙋть въ цр҃кви бж҃їи · Нн҃ѣ ѹ҆́бо да́ите кнѧ́ꙁемъ и҆же сꙋть ꙁа рѣко́ю и҆ сꙋщимъ дале́че ꙁаѳарвꙋꙁана́ю , и҆ совѣтникомъ и҆хъ а҆ѳарсахе́и и҆же е҆сть ꙁа рѣко́ю далече ѿи̑дете ѿ тѣхъ . и҆ ѿпꙋ́стите сътвори́ти цр҃ковь бж҃їю кн҃ѕи , і҆ѹ҆де́искїа и҆ ста́рцы и҆хъ , да до́мъ бж҃їи той съꙁида́етсѧ въ мѣстѣ свое̑мъ · Но и҆ ѿ менѐ повелѣно еⷵ · да ничт҄о не сътвори́те никогда̀ преꙁви́теромъ жидо́вскимъ и҆же съꙁида́ютъ до́мъ б҃а ѻ҆́ного . и҆ ѿ тⷯѣ цр҃еи и҆же ѻ҆бо́нꙋ страны̀ рѣкѝ даюⷮ да́нь . приле́жно на росхо́дъ , да дае́тсѧ мꙋжемъ тѣмъ е҆же бы неѹ҆медлѣло дѣ́ло т҄о и҆ е́же а҆́ще ѻ҆скꙋдѣваеⷮ , вс҄е да дае̑те та́коже и҆ те́лцы и҆ а́гнецы и҆ ѻ́вны въ всѐсъж̾же́нїе б҃ꙋ нбⷵномꙋ . п̾шени́ца , со́ль , вино̀ и҆ е҆ле́и . по ѻ҆бы́чаю сщ҃ен̾номꙋ и҆же сꙋть въ і҆ерⷵлі́мѣ дае́тсѧ и҆мъ по всѧ̀ дн҃ѝ  . да бꙋдⷮꙋ приносѧ́ще въꙁноше́нїе б҃ꙋ нбⷵномꙋ . и҆ да мо́лѧтсѧ ꙁа живо́тъ цр҃евъ и҆ сн҃овъ е҆го . и҆ ѿ менѐ б҄о поставлено еⷵ повеле́нїе · да в̾сѧкъ чл҃къ и҆же т҄о престꙋ́питъ повелѣнїе , во́ꙁмеⷮсѧ дре́во ѿ до́мꙋ е҆го . и҆ въꙁдви́гсѧ и҆ да ѻ҆бѣ́ситсѧ на не́м , и҆ до́мъ е҆го мн҄ѣ да бꙋдетъ вꙁѧ́тъ . и҆ б҃ъ и҆дѣже ѻ҆битаеⷮ и҆́мѧ е҆го т҄ꙋ , да ѻ҆братиⷮ всѧ̀ црⷵтва , и҆ лю́ди и҆же прострꙋт̾ рꙋкꙋ свою , и҆ въꙁбранѧ́тъ и҆ раꙁорѧⷮ до́мъ бж҃їи , ѻ҆́нъ , и҆же е҆сть въ і҆ерⷵлі́мѣ · А҆́ꙁъ да́рїи поста́вихъ повелѣнїе , да дѣло сїе съ прилежа́нїем̾ да бꙋдетъ · Тогда̀ ѳаѳа́нїи кн҃ѕь страны̀ ꙁарѣчныа , и҆ саѳарвꙋꙁана́и и҆ совѣтницы е҆го , къ ꙗ҆́же посла̀ да́рїи цр҃ь та́ко сътвори́ша т̾ща́тельно . Ста́рцы же і҆ѹ҆де́истїи соꙁида́хꙋ , и҆ левѷти по прⷪ‍҇рчествꙋ а҆г̾ге́ѧ прⷪ‍҇рка , и҆ ꙁаха́рїи сн҃а аⷣдова . и҆ съꙁидаша и҆ стро́иша велѧ́щи , б҃ꙋ і҆и̑л҃евꙋ , и҆ велѧ́щꙋ кѷрꙋ , и҆ да́рїю , и҆ а҆ртаѯе́рѯꙋ цр҃емъ пе́ръскимъ · И҆ съвершиша домъ бж҃їи , да́же до дн҃е тре́тїаго мⷵца а҆до́ра , и҆же е҆сть в лѣто , ѕ҃ е , црⷵтва да́рїѧ цр҃ѧ · Сътвори́ша же сн҃ове і҆и̑левы , сщ҃енницы и҆ левѷти и҆ про́чїи сн҃овъ преселенїѧ ѻ҆бновле́нїе домꙋ бж҃їѧ въ ра́дости · И҆ принесо́ша въ ѻ҆бновле́нїе бж҃їѧ до́мꙋ , те́лецъ , р҃ , и҆ ѻ́венъ , с҃ , а҆́гнецъ , у҃ , коꙁло́въ ѿ ко́ꙁъ ꙁа грѣхи всего̀ і҆и̑л҃ѧ , в҃і , по числꙋ̀ колѣнъ і҆и̑л҃евъ · И҆ ста́ша сщ҃ен̾ницы в чи́нѣхъ свои̑хъ , и҆ левѷти въ ча́стехъ своиⷯ на дѣлѣ бж҃їѧ до́мꙋ и҆же въ і҆ерⷵлимѣ . ꙗ҆́ко пи́сано е҆сть въ кни́ꙁѣ моѷсїѻвѣ · Сътворишаⷤ‍ⷷ сн҃ове преселе́нїѧ па́схꙋ . д҃і , дн҃ѧ прь́ваго мⷵца · ѻ҆чище́ни б҄о бѧ́хꙋ сщ҃ен̾ницы и҆ левѷти даже до е҆ді́наго , вси чи́сти на пожре́нїе па́схи , всѣм̾ сн҃овомъ , преселе́нїѧ и҆ братїи и҆хъ сщ҃ен̾никомъ и҆ себѐ · И҆ ꙗ҆до́ша сн҃ве і҆и̑л҃еви и҆же ѻ҆браще́ни бѧ́хꙋ ѿ преселе́нїа , и҆ всѣ и҆же раꙁлꙋчи́шасѧ ѿ скверне́нїѧ ꙗ҆ꙁы́комъ ꙁемлѝ , съ ни́ми да помо́лѧтъ г҃а б҃а і҆и̑лева · И҆ сътвори́ша пра́ꙁдникъ ѻ҆прѣсночныи ꙁ҃ , дн҃їи въ весе́лїи , ꙗ҆́ко воꙁвесели иⷯ г҃ь . и҆ съвратѝ срⷣце цр҃ѧ а҆сѷра к ниⷨ . да пособлѧ́етъ и҆мъ ѹ҆крѣплѧ́ѧ рꙋки и҆хъ в дѣло г҃ꙋ б҃ꙋ і҆и̑л҃евꙋ ·
Глⷡ‍҇а , ꙁ҃ · По си́х же словесѣхъ въ црⷵтво а҆ртаѯе́рѯа цр҃ѧ пе́рскаго , въꙁыиде еꙁдра сн҃ъ сарѣеⷡ‍҇ . сн҃а а҆ꙁа́рїева , сн҃а хелки́е̑ва , сн҃а сел̾лꙋмлѧ , сн҃а садокова , сн҃а а҆хи́товлѧ , сн҃а самарїева , сн҃а е҆ѯараи̑влѧ сн҃а е҆ꙁїи́ева сн҃а вък̾кїева , сн҃а а҆висꙋ́ева , сн҃а финее́сова , сн҃а е҆леа̑ꙁа́рова · Сн҃ве а҆а̑ро́на сщ҃ен̾ника прь́ваго . се́и е҆ꙁдра съвоꙁ̾шелъ ѿ вавѷло́на , и҆ се́и писеⷰ‍҇ ско́ръ въ ꙁако́нѣ моѷсїѻ҆вѣ , е҆гоже г҃ь б҃ъ далъ і҆и̑л҃ю · И҆ да́лъ е҆мꙋ цр҃ь ꙗ҆ко рꙋка̀ г҃а б҃а е҆го бл҃га на неⷨ б҄ѣ , въ всемъ въ не́м̾же в̾ꙁыска̀ ѻ҆́нъ · И҆ въꙁыидо́ша ѿ сн҃овъ і҆и̑л҃евъ , и҆ ѿ сн҃овъ сщ҃ен̾ническихъ и҆ ѿ сн҃овъ левѷт̾скихъ , и҆ ѿ пѣвце́въ , и҆ ѿ придве́рникъ , и҆ ст҃ыхъ , слꙋжи́тели въ і҆ерⷵлимъ · Въ лѣто ꙁ҃ е , а҆ртаксе́рѯа цр҃ѧ , и҆ прїидо́ша въ і҆ерⷵлимъ мⷵца , е҃ го , сѐ е҆сть лѣто седмо́е цр҃ево . и҆же въ прь́выи дн҃ь мⷵца прь́ваго нача̀ въсходи́ти ѿ вавѷло́на · И҆ въ прь́выи дн҃ь мⷵца пѧ́таго прїиде въ і҆ерⷵлимъ , ꙗ҆ко рꙋка̀ б҃а е҆го бл҃га на неⷨ б҄ѣ · Є҆́ꙁдра б҄о ѹ҆гото́ва срⷣце свое , да въꙁы́щетъ ꙁако́на гн҃ѧ , и҆ сътвори́тъ и҆ ѹ҆чи́тъ въ і҆и̑л҃и повелѣнїе и҆ сꙋдъ · И҆ сїе е҆сть скаꙁа́нїе посла́нїѧ , ю҆́же да́лъ цр҃ь а҆ртаѯе́рѯъ е҆́ꙁдре сщ҃ен̾никꙋ писцꙋ̀ наѹ҆ченꙋ въ словесⷯѣ и҆ повеленїихъ гн҃иⷯ , въ кни́ѕе ꙁако́на и҆ повелѣнїи е҆го въ і҆и̑ли · А҆ртаѯерѯъ цр҃ь цр҃емъ , е҆́ꙁдре сщ҃енникꙋ писцꙋ ꙁако́на бг҃а нбⷵнаго , съвръшити сло́во и҆ ѿвⷮѣ , ѿ менѐ повелѣно е҆сть да кождо и҆же и҆́мать ѹ҆сердїе бл҃го ѿ людїи і҆и̑левыⷯ въ црⷵтвѣ мое̑м̾ , и҆ ѿ сщ҃енниковъ е҆го и҆ ѿ левѷтовъ пои̑ти въ і҆ерⷵлиⷨ с тобо́ю да и́детъ · ѿ лица б҄о цр҃ева и҆ сеⷣми совѣтниковъ е҆го по́сланъ е҆си да посѣти́шъ і҆ѹ҆де́ю і҆ерⷵлима въ ꙁако́нѣ б҃а твое̑го и҆же е҆сть въ рꙋ́кꙋ твою · И҆ да несеши сребро̀ и҆ ꙁла́то , чт҄о цр҃ь и совѣтницы е҆го съ ѹ҆се́рдїемъ да́ша б҃ꙋ і҆и̑л҃евꙋ , и҆же въ і҆ерⷵлимѣ ѻ҆битаеⷮ и҆ вс҄е ꙁла́то і҆ сребро̀ кое а́ще наи̑дешї въ все́и ѻ́бласти вавѷлоньстеи съ во́лею люⷣскою и҆ сщ҃енниⷦ‍҇ , и҆же во́лею принесо́ша до́мꙋ б҃а свое̑го и҆же е҆сть въ і҆ерⷵлимѣ . и҆ вс҄ѧ и҆же до расходꙋ того̀ ꙁаповѣдахъ въ пи́санїи тоⷨ да даюⷮ телцы , и҆ ѻ́вны , и҆ а́гньцы . и҆ пожренїѧ и҆хъ и҆ въꙁлїѧнїѧ и҆хъ . и҆ принесѝ т҄а на ѻ́лтарь цр҃кви б҃ꙋ ва́шемꙋ , и҆же е҆сть въ і҆ерⷵлимѣ · Но а́ще чт҄о тебѣ и҆ бра́тїи твоей въсхощеⷮсѧ , и҆ ѿ прочаго сребра̀ и҆ ꙁла́та . е҆же по во́ли б҃ꙋ ва́шемꙋ твори́ти , да съворите . и҆ съ сосꙋды и҆же да́ны тебѣ въ слꙋжбꙋ до́мꙋ б҃а твое̑го да́и преⷣ бм҃ъ въ і҆ерⷵлимѣ · Но и҆ прочїѝ потребы въ до́мꙋ б҃а твое̑го коли́коⷤ‍ⷷ потребно е҆сть да раꙁда́си . даси́ же ѿ съкро́вища и҆ ѿ съкро́вища цр҃ева и҆ ѿ менѐ . а҆́ꙁъ а҆ртаѯерѯъ цр҃ь поста́вихъ и҆ повелѣхъ всѣмъ стра́жемъ съкро́вищъ и҆же сꙋть ꙁа рѣко́ю . да чт҄о е҆ли́коже въспро́ситъ ѿ ваⷵ е҆́ꙁрⷣа сщ҃енникъ пи́сецъ ꙁако́нꙋ б҃а нбⷵнаго беⷥ стоа́ нїѧ дава́ите , р҃ , тала́нтъ сребра̀ , та́коже и҆ пшени́цы , до р҃ , мѣръ . та́коже и҆ вина̀ , до р҃ , бочеⷦ‍҇ та́коже и҆ е҆ле́ѧ , до р҃ , чва́новъ . и҆ соли беꙁъ мѣры , вс҄е чт҄о къ ѻ҆бы́чаю б҃ꙋ нбⷵномꙋ достои̑тъ да въꙁда́етьсѧ · Вон̾мѣте да́ никт҄о ꙁаꙁлитъ до́мꙋ б҃а нбⷵнаго и҆же бы̀ не быⷧ‍҇ когда̀ гнѣ́въ на црⷵтво цр҃ево и҆ сн҃въ е҆го и҆ ваⷨ же ꙁна́емо твори́мъ . всѣмъ сщ҃ен̾никомъ и҆ левѷтомъ пѣв̾цемъ и҆ дверникомъ наѳинеѻ҆мъ слꙋга́мъ до́мꙋ бж҃їѧ , с҄е да е҆сть т҄и вѣ́домо да́ни не бери́те ниже и҆мѣите ѻ́бласти наста́влѧти на ни́хъ чт҄о · Ты́ же е҆́ꙁдра по премꙋдрости б҃а твое̑го и҆же е҆сть въ рꙋ́кꙋ твое́ю · Поста́ви книⷤники и҆ сꙋдїѧ̀ и҆ намѣстницы да сꙋ́дѧⷮ вс҄ѧ лю́ди , и҆же е҆сть ꙁа рѣко́ю . всⷨѣ и҆же ꙁна́ютъ ꙁако́нъ б҃а твое̑го . и҆ не вѣдаю̑щемꙋ вѣдати сътвори́те · И всѧⷦ‍҇ и҆же не сътвориⷮ ꙁако́на б҃а твое̑го и҆ ꙁакона цр҃ева тъщно . сⷣꙋ да бꙋдеⷮ сотвореⷩ‍҇ ѻ҆ него , а҆́ще же въ смр҃ть , и҆ли въ накаꙁа́нїе , и҆ли въ ѻ҆тщетенїе живота̀ , и҆ли въ темни́цꙋ · Блⷵвенъ г҃ь б҃ъ ѿц҃ъ на́шихъ и҆же даⷧ‍҇ си́це въ срⷣце цр҃еви да прославиⷮ доⷨ гн҃ь и҆же е҆сть въ і҆ерⷵлимѣ . и҆ въ мѧ ѹ҆клони́лъ млⷵрдїе свое преⷣ цр҃емъ , и҆ совѣтникъ е҆го и҆ всѣхъ кнѧѕе́и цр҃евыхъ и҆ силныхъ . и҆ а́ꙁъ ѹ҆крѣпленъ рꙋкою г҃а б҃а мое̑го и҆же бысть на мнѣ , и҆ собрахъ ѿ і҆и̑л҃ѧ кнѧ́ѕїи въꙁыити со мно́ю ·
Глⷡ‍҇а , и҃ · И тїи сꙋть кн҃ѕи ѿчьствъ гꙋме́ни . и҆же вꙁыидо́ша со мно́ю въ црⷵтво а҆ртаксеръѯа цр҃ѧ вавѷло́ньска . ѿ сн҃оⷡ‍҇ ѳинее́съ , гирсо́нъ · ѿ сн҃ов̾ и҆ѳама́ръ дани́лъ . ѿ сн҃овъ дввⷣыхъ а҆т̾тꙋ́съ . ѿ сн҃овъ саха́нїа . и҆ ѿ сн҃оⷡ‍҇ фаре́совыхъ ꙁаха́рїѧ . и҆ с ни́мъ съчте́ни сꙋть мꙋжїи , р҃н · ѿ сн҃овъ фаа́ѳъ моа́ва , е҆лїа̑е́на , сн҃ъ сараїеⷡ‍҇ и҆ с ни́мъ , с҃ , мꙋжїи · А҆ ѿ сн҃овъ ꙁаѳои̑совыхъ е҆хенїѧ , сн҃ъ а҆ꙁїи́левъ , и҆ с ни́мъ , т҃ , мꙋжїи · ѿ сн҃овъ а҆д̾динь . ѻ҆ви́нъ , сн҃ъ и҆ѻ҆наѳа́новъ , и҆ с ни́мъ , н҃ , мꙋжїи · ѿ сн҃овъ е҆даⷨ і҆е̑се́ѧ сн҃ъ а҆ѳелїа , и҆ с ни́мъ , о҃ , мꙋжїи · ѿ сн҃овъ сафатїевъ , ꙁав̾дїа сн҃ъ миха́иловъ , и҆ с ни́мъ , п҃ , мꙋжїи · ѿ сн҃овъ і҆ѻ҆а́въ , а҆вдїѧ сн҃ъ и҆е̑і̑и́ль , и҆ с ни́мъ , си҃і , мꙋжїи · И҆ ѿ сн҃овъ ваа̑нѝ селоми́ѳъ , сн҃ъ и҆ѻ҆сефїѧ , и҆ с ни́мъ , р҃ѯ , мꙋжїи . ѿ сн҃овъ вавиꙁаѧ , ꙁаха́рїѧ сн҃ъ вавѣеⷡ‍҇ и҆ с ни́мъ , к҃и , мꙋжїи · И҆ ѿ сн҃овъ а҆ꙁ̾га́довыхъ , и҆ѻ҆на́нъ сн҃ъ и҆ката́новъ , и҆ с ни́мъ , р҃і , мꙋжїи · ѿ сн҃овъ аⷣдоникама , и҆же бѧ́хꙋ послⷣѣнїи . и҆ сїѧ и҆мена̀ и҆хъ , е҆дфала́ѳ̾ . и҆е̑и́ль , и҆ сама́иѧ , и҆ с ними , ѯ҃ , мꙋжїи . ѿ сн҃овъ вагꙋа̑и́левыхъ . ѹ҆ѳа́и , и҆ ꙁаꙋ́дъ , и҆ с ни́ми , о҃ , мꙋжїи · Събра́х̾ же и҆хъ к рѣцѣ и҆же бли́ꙁъ е҆вїѧ . и҆ пребыхомъ т҄ꙋ тр҄и дн҃и , и҆ска́х̾ же въ лю́дехъ и҆ въ сщ҃енницѣхъ ѿ сн҃овъ левѷи̑нъ и҆ не ѻ҆брто́хъ т҄ꙋ · Сего ра́ди ѿдѣлиⷯ е҆лиꙁа́ръ , и҆ а҆рїе́лмъ и҆ семеѧ и҆ маа̑на наи̑е̑ри́ва и҆ е҆лнаѳа́ма и҆ наѳа́на , и҆ ꙁаха́рїю , и҆ мес̾сала́ма . і҆ и҆ѻ҆а̑ри́ма и҆ е҆лнаѳа́на премꙋ́дрыи · И҆ꙁведо́хъ и҆хъ и҆ поста́вихъ нача́лниками въ мѣ́стѣ сре́бренѣ · И҆ ꙁаповѣ́дахъ въ ѹ҆ста̀ и҆мъ словеса̀ гл҃ати къ бра́тїи и҆хъ ст҃ослꙋжи́телемъ , и҆же въ сре́бренѣ мѣ́стѣ · Привестѝ наⷨ пою́щихъ , въ до́мъ бж҃їи  . и҆ прїидо́ша къ намъ . поне́же б҄о рꙋка̀ бж҃їа б҄ѣ бл҃га на на́съ · ѿ сн҃овъ моѻ҆се́вь сн҃ъ лїеви , сн҃овъ і҆и̑л҃евъ и҆ саравїѧ , и҆ сн҃ве е҆го и҆ бра́тїа е҆го , и҃і . и҆ а҆савїа и҆ с ни́мъ и҆са́їа ѿ сн҃овъ мера́ри . бра́тїѧ же е҆го и҆ сн҃ове е҆го , к҃ . и҆ ѿ саѳинеи́мъ и҆́х̾же да́лъ дв҃дъ . и҆ кн҃ѕи къ слꙋж́бѣ левѷтомъ . наѳине́и , с҃к , и҆ вс҄и тїи свои̑мъ и҆мене́мъ нарица́хꙋсѧ · И҆ проповѣ́дахъ т҄ꙋ говѣнїе бли́ꙁъ рѣкѝ а҆ѳꙋра е҆же пока́ѧтисѧ преⷣ гм҃ъ бм҃ъ нашимъ , и҆ проси́ти ѿ него пꙋть пра́выи на́мъ и҆ сн҃овомъ на́шимъ , и҆ всемꙋ̀ сꙋществꙋ на́шемꙋ · Посрамиⷯ бо сѧ и҆спроси́ти ѿ цр҃ѧ по́мощи и҆ ко́нникъ и҆же ѹ҆щитѧ́тъ наⷵ ѿ вра́гъ на пꙋтѝ . ꙗ҆́ко гл҃ахомъ цр҃ю рекꙋщи · Рꙋка̀ б҃а на́шего е҆сть на всѣ́хъ и҆же и҆́щꙋтъ е҆го въ блгⷵти . и҆ крѣ́пость е҆го и҆ ꙗ҆́рость е҆го на всѣхъ и҆же ѻ҆ставлѧ́ютъ е҆го · Говѣ́хоⷨ же и҆ моли́хомсѧ б҃ꙋ на́шемꙋ · Того раⷣ‍ꙵ и҆ прїидетъ на́мъ преспѣва́ющи и҆ ѿлꙋчи́хъ ѿ кн҃ѕе́́и сщ҃ен̾ническихъ , в҃і . сирїю и҆ а҆савїѧ с ни́ми ѿ бра́тїи и҆хъ , і҃ · Въꙁвѣсил̾ же и҆мъ сребро̀ и҆ ꙁла́то и҆ сосꙋ́ды сщ҃енныхъ до́мꙋ б҃а на́шего , и҆же въꙁдава́ше цр҃ь и҆ совѣтницы е҆го , и҆ кн҃ѕи е҆го  · И҆ да́хъ въ рꙋ́ки и҆хъ сребро̀ , тала́нтовъ , ѕ҃ , соⷮ , н҃ . и҆ съсꙋ́довъ сре́брѧныⷯ . р҃ . и҆ ꙁла́та , р҃ , тала́нтъ · И҆ съсꙋди ꙁла́тїи , к҃ . и҆же и҆мѧ́хꙋ сребрениⷦ‍҇ по ты́сѧщи · И҆ съсꙋдовъ мѣди пресвѣтлыѧ предо́брыѧ , ҂в҃ . кра́сно ꙗ҆́ко ꙁла́то . и҆ реко́хъ и҆мъ · Вы̀ ст҃и г҃ꙋ б҃ꙋ , и҆ съсꙋ́ди ст҃їи . и҆ сре́бро и҆ ꙁла́то , чт҄о во́лею въда́но е҆сть г҃ꙋ б҃ꙋ ѿц҃ъ на́шихъ · Бди́те и҆ стрежи́те до́ндеже въꙁдади́те преⷣ кн҃ѕи сщ҃ен̾никовъ и҆ левѷтовъ , и҆ кн҃ѕевъ ѻ҆би́телныхъ і҆и̑л҃евыхъ въ і҆ерⷵлимѣ , въ сокро́вищи до́мꙋ гн҃ѧ · И҆ въспрїѧ́ша же сщ҃енницы и҆ левѷти бре́мѧ сре́бра , и҆ ꙁла́та , и҆ съсꙋ́довъ да въꙁнесꙋтъ въ і҆ерⷵлимъ , въ до́мъ б҃а на́шего · Въꙁдвиго́хомсѧ ѿ рѣкѝ даѹ҆́си , въ в҃і , дн҃ь . мцⷵа , а҃ го . да и҆́демъ въ і҆ерⷵлимъ · И҆ рꙋка̀ б҃а на́шего бы́сть на на́съ , і҆ и҆ꙁба́вилъ насъ ѿ рꙋ́къ вра́жїи̑хъ и҆ лаа́теле́и пꙋтныхъ . и҆ прїидохомъ въ і҆ерⷵлиⷨ и҆ пребы́хомъ т҄ꙋ , г҃ , дн҃и · дн҃и же д҃ го , поста́вихомъ сребро̀ и҆ ꙁла́то , и҆ съсꙋ́ди въ домꙋ̀ б҃а на́шего поⷣ рꙋ́кꙋ маримо́ѳа , сн҃а ѹ҆рїи̑на сщ҃енника , и҆ с ни́мъ е҆лїаꙁа́ръ сн҃ъ финее̑совъ . и҆ с ни́мъ и҆ѻ҆ꙁава́дъ сн҃ъ і҆и̑сꙋевъ и҆ ноа̑дїѧ сн҃ъ ванаке́въ и҆ левѷты , по числꙋ̀ . и҆ бре́мѧ всѣмъ ѻ҆пи́сано е҆сть вс҄е по мѣ́рѣ въ вре́мѧ т҄о · И҆ и́же прїидо́ша ѿ плѣне́нїа сн҃ове преселе́нїа принесо́ша вс҄есъж̾же́нїе б҃ꙋ і҆и̑л҃евꙋ , телецъ , в҃і . ꙁа всⷯѣ люде́и і҆и̑л҃евыⷯ . ѻ҆́венъ , ч҃ѕ . а҆́гнецъ , о҃ꙁ . коꙁло́въ ꙁа грѣхѝ , в҃і . вс҄ѧ въ всѐсъж̾же́нїе гн҃е · И҆ да́ша же повеле́нїе цр҃ево си́л̾нымъ , и҆же бѧ́хꙋ ѿ преⷣстоѧ́щихъ цр҃еви , и҆ кн҃ѕемъ и҆же ꙁа рѣко́ю . и҆ въꙁдви́гнꙋша лю́дїе до́мъ бж҃їи ·
Глⷡ‍҇а , ѳ҃ · И ꙗ҆́ко съвръше́на сꙋть сїѧ . пристꙋпи́ша къ мнѣ кн҃ѕи гл҃юще . нѣсть ѿлꙋче́ни людїе і҆и̑л҃евы и҆ сщ҃еницы и҆ левѷти ѿ людїи ꙁе́мныхъ , н҄о съ нечистота́ми и҆хъ бѧ́хꙋ . и҆же е҆сть ханане́и , и҆ е҆в̾ве́и  , и҆ фереꙁе́и , и҆ е҆вꙋсеи . и҆ съ а҆мони́тѧны , и҆ моа̑ви́тѧны , и҆ а҆мореа̑ны , и҆же прїѧ́ша ѿ дще́реи и҆хъ себѣ и҆ сн҃омъ свои̑мъ · И҆ смѣси́ша сѣ́мѧ ст҃ое съ люⷣми ꙁе́м̾ными · И҆ рꙋки же кн҃ѕїи мно́жае быша въ престꙋпле́нїи . с҄е а҆ꙁъ е҆гдаже слы́шахъ словеса̀ т҄а . раꙁдраⷯ ри́ꙁы своѧ̀ и҆ рида́хъ , терꙁа́хъ вла́сы главы̀ мое́ѧ и҆ брадꙋ  . и҆ сѣдоⷯ тꙋжа̀ · И҆ събра́шасѧ къ мнѣ вс҄и боѧ́щисѧ сло́ва б҃а і҆и̑л҃ева ꙁа престꙋпле́нїе и҆же ѿ плѣне́нїа прїидо́ша · И҆ а́ꙁъ сѣдѧⷯ приско́рбенъ да́же до жрьтвы вече́рнѧа и҆ в жрьтвꙋ вече́рнюю въстаⷯ ѿ покаѧ́нїа  , и҆ вънегда̀ раꙁдра́хъ ри́ꙁы своа̀ и҆ пла́кахсѧ преклониⷯ колѣнѣ моѝ и҆ простро́хъ рꙋцѣ моѝ къ г҃ꙋ б҃ꙋ мое̑мꙋ и реко́хъ · Бж҃е мои стыжⷣꙋсѧ и҆ срамлю́сѧ въꙁдви́гнꙋти лицѐ моѐ к тебѣ . ꙗ҆́ко беꙁако́нїѧ на́ша ѹ҆мно́жена сꙋть на главаⷯ на́шихъ . и҆ беꙁако́нїѧ на́ша въꙁрасто́ша да́же до нб҃си ѿ дн҃їи ѿц҃ъ на́шихъ . въ престꙋпле́нїи на́шемъ е҆смы да́же до дн҃и сего · И҆ въ беꙁако́нїи на́шиⷯ преда́ни е҆смы̀ . и цр҃и на́ши и҆ сщ҃енницы на́ши въ рꙋ́кꙋ цр҃емъ ꙁемли , и҆ въ ме́чь и҆ въ плѣне́нїе и҆ въ расхище́нїе и҆ въ ѻ҆стыдѣ́нїе лица̀ ꙗ҆ко и҆ въ дн҃ь то́и · И҆ нн҃ѣ ꙗ҆́ко въ ма́лѣ м̾гнове́нїи сътворе́но е҆сть моле́нїе на́ше къ г҃ꙋ б҃ꙋ на́шемꙋ . да сѧ ѻ҆ста́вѧтъ наⷨ ѻ҆ста́н̾ки . и҆ да сѧ да́сть намъ ми́ръ въ мѣ́стѣ ст҃емъ е҆го . и҆ да просвѣти́тъ ѻ҆́чи на́ши б҃ъ наⷲ · И҆ да сѧ да́сть намъ живо́тъ ма́лъ въ рабо́тѣ на́шеи . ꙗ҆́ко рабѝ е҆смы̀ и҆ къ работѣ на́шеи не ѻ҆ста́ви насъ б҃ъ на́шъ · И҆ ѹ҆клонѝ на наⷵ млрⷵдїе преⷣ цр҃емъ прьскимъ да да́сть намъ животъ , въꙁдви́гнꙋти до́мъ б҃ꙋ на́шемꙋ и҆ ѹ҆стро́ити пꙋсты́нѧ е҆го . и҆ дадѐ на́мъ ѹ҆пова́нїе въ і҆ѹ҆де́и і҆ и҆ерⷵлимѣ · И҆ нн҃ѣ речемъ г҃и б҃е на́шъ въ сїе , и҆же ѻ҆ставихомъ повеле́нїѧ твоѧ̀ . и҆же повелѣлъ е҆си рꙋко́ю рабъ твои̑хъ пррⷪ‍҇къ гл҃ющи . ꙁемлѧ̀ на ню́же в҄ы вꙁы́идете да въꙁдержи́те е҆ѧ̀ , ꙁемлѧ̀ нечи́ста е҆сть по нечистотѣ людїи про́чихъ ꙁемлѝ , въ ноше́нїи и҆хъ , и҆же и҆спо́лниша ю҆̀ ѿ ѹ́стъ даже до у́стъ скверне́нїе иⷯ · нн҃ѣ ѹ҆бо дще́ри ва́ши не да́ите сн҃омъ и҆хъ , и҆ дще́ри иⷯ не прїемли́те сн҃овоⷨ вашимъ , и҆ не и҆́щѣте ми́ра и҆хъ , и҆ бл҃гаѧ и҆хъ , да́же до́ вѣка , да́же ѹ҆крѣпи́тесѧ и҆ ꙗ҆ди́те , и҆же бл҃га сꙋть ꙁемлѝ . и҆ наслѣ́дїе и҆мѣю̑тъ сн҃ове ва́ши да́же до́ вѣка · И҆ по всⷯѣ и҆же прїидо́ша на насъ в дѣ́лехъ на́шиⷯ строп̾ти́выхъ . и҆ грѣсѣ на́шемъ вели́ком̾ . ꙗ҆́ко нѣ́сть и҆нъ ꙗ҆́ко б҃ъ наⷲ и҆же и҆ꙁба́ви наⷵ ѿ беꙁако́нїи на́шиⷯ · И҆ да́лъ е҆сть на́мъ спⷵнїе , мы же ѻ҆брати́хомсѧ раꙁори́ти ꙁа́повѣди твоа̀ . и҆ съженѧ́емсѧ съ люⷣми ꙁе́мными · Не прогнѣва́еши ли сѧ на на́съ да́же до сконча́нїѧ . ниже ѻ҆ста́виши л҄и намъ ѻ҆ста́нокъ на спⷵнїе · Ги҃ б҃е і҆и̑л҃евъ пра́веденъ е҆си т҄ы . ꙗ҆́ко ѻ҆ста́вихомъ спⷵнїе , ꙗ҆́ко и҆ въ дн҃ь сїи · с҄е м҄ы преⷣ тобо́ю е҆смы̀ вс҄и въ беꙁако́нїи на́шемъ . ни бо̀ ста́ти мо́жемъ преⷣ тобо́ю се́го ра́ди ·
Глⷡ‍҇а , і҃ · И ꙗ҆́ко молѧ́шесѧ е҆́ꙁдра . въпроша́ющи б҃а и҆ пла́чющи лежа́ше преⷣ цр҃ковїю бж҃їею · И҆ собра́но е҆сть к немꙋ ѿ і҆и̑л҃ѧ собранїе ве́лїе ѕѣ́ло , мꙋж́и и҆ же́ны и҆ ѻ́троки . и҆ ꙗ҆́ко пла́кахꙋсѧ лю́дїе , и҆ въꙁнесе́сѧ пла́чъ · И҆ ѿвѣща̀ сехенїѧ сн҃ъ и҆е̑и́левъ ѿ сн҃овъ и҆л̾ла́мъ . и҆ рече е҆ꙁдре · Мы престꙋпи́хомъ преⷣ бг҃омъ на́шимъ . и҆ поꙗ̑хом̾ же́ны чюждїа ѿ людїи ꙁемлѝ . и҆ нн҃ѣ да е҆сть долготерпе́нїе въ і҆и̑л҃и · Сего ра́ди и҆ ꙁавѣща́емъ ꙁавѣтъ съ гм҃ъ бг҃омъ на́шимъ . да ѿве́ржемъ вс҄и же́ны , и҆ тѣ́хъ и҆же ѿ тѣ́хъ рожде́ны сꙋть . ꙗ҆́ко хо́щеши , въста́ни и҆ ѹ҆стро́иши повеле́нїе г҃а б҃а на́шего . и҆ по ꙁако́нꙋ да бꙋ́детъ . въста́ни , поне́же на тебѣ е҆сть гл҃ъ . мы же бꙋ́демъ с тобо́ю . ѹ҆крѣпи́сѧ и҆ сътворѝ · И҆ въста́въ ѹ҆бо е҆́ꙁдра и҆ ꙁаклѧ̀ кн҃ѕи сщ҃ен̾ническїѧ и҆ левѷты , и҆ всего і҆и̑л҃ѧ . да сътво́рѧтъ по сло́вꙋ томꙋ̀ , и҆ клѧ́шасѧ · И҆ воста̀ е҆́ꙁдра ѿ лица̀ до́мꙋ бж҃їѧ , і҆ и́де въ сокро́вищныи до́мъ . и҆а̑н̾на́нъ сн҃ъ е҆лисꙋѻ́въ и҆ а҆ꙁи́въ . и҆ преста̀ т҄ꙋ . хлѣ́ба не ꙗ҆́сть и҆ воды̀ не пи́тъ , тꙋжа́ше б҄о престꙋпле́нїѧ и҆хъ , и҆же прїидо́ша ѿ плѣне́нїѧ · И҆ послано е҆сть сло́во въ і҆ѹ҆де́ю и҆ въ і҆ерⷵлимъ , всѣ́мъ сн҃овомъ преселе́нїѧ , да съберꙋтсѧ въ і҆ерⷵлимъ · И҆ всѧ́къ и҆же не прїидетъ въ тр҄и дн҃и по совѣтꙋ кн҃ѕїи и҆ ста́рцевъ . во́ꙁметсѧ вс҄е и҆мѣ́нїе е҆го . и҆ то́и ѿлꙋче́нъ бꙋ́детъ ѿ соньмища преселе́нїѧ · И҆ събра́шасѧ вс҄и лю́дїе і҆ѹ҆дины и҆ венїами́ни въ і҆ерⷵлимъ . тре́ми дн҃ьми . и҆же е҆сть мцⷵъ , ѳ҃ . к҃ го дн҃ѧ мцⷵа . и҆ сѣдо́ша вс҄и лю́дїе на преⷣ домоⷨ бж҃їиⷨ ѻ҆ дрожа́нїѧ всѧ́къ и҆же не прїидетъ въ тр҄и дн҃и по совѣтꙋ кн҃ѕїи и҆ ста́рцевъ . во́ꙁметсѧ вс҄е и҆мѣ́нїе е҆го . и҆ то́и ѿлꙋче́нъ бꙋ́детъ ѿ соньмища преселе́нїѧ · И҆ събра́шасѧ вс҄и лю́дїе і҆ѹ҆дины и҆ венїами́ни въ і҆ерⷵлимъ . тре́ми дн҃ьми . и҆же е҆сть мцⷵъ , ѳ҃ . к҃ го дн҃ѧ мцⷵа . и҆ сѣдо́ша вс҄и лю́дїе на преⷣ домоⷨ бж҃їиⷨ ѻ҆ дрожа́нїѧ ꙁа грѣ́хъ и҆ съ ꙁимо́ю · И҆ въста̀ е҆́ꙁдра сщ҃енникъ и҆ рече к ниⷨ , вы престꙋпи́сте и҆ вꙁѧ́сте же́ны и҆ноплеме́ннически . да ̾ не приложи́те на грѣхъ і҆и҃л҃ю · И҆ нн҃ѣ дади́те хвалꙋ г҃ꙋ б҃ꙋ ѿц҃ъ вашиⷯ . и҆ сътворите ѹ҆гоⷣное преⷣ ни́мъ . и҆ ѿлꙋчи́тесѧ ѿ людїи ꙁемлѝ . и҆ ѿ же́нъ и҆ноплеме́нническъ · И҆ ѿвѣща́ша вс҄е мно́жество рекꙋщи гла́сомъ вели́кимъ . по сло́вꙋ твое̑мꙋ к на́мъ та́ко бꙋ́ди · ѻ҆ба́че лю́дїе мно́ѕи сꙋть , и҆ вре́мѧ снѣж́но . и҆ нѣ́сть мо́щно стоѧ́ти внѣ . и҆ дѣ́ло нѣ́сть дн҃и е҆ді́наго и҆ли двꙋ̀ . ѕѣ́ло б҄о съгрѣши́хомъ въ словесѝ се́мъ . да ста́нꙋтъ кн҃ѕи на́ши въ все́мъ мно́жествѣ , и҆ вс҄и и҆же въ гра́дехъ на́шихъ и҆же въведо́ша же́ны и҆ноплеме́нничи , да прїидетъ вре́мѧ повеле́н̾ное . и҆ с ни́ми ста́рцы ѿ граⷣ , и҆ сꙋдїи ѿ граⷣ . е҆́же ѻ҆братити ꙗ҆́рость б҃а на́шего ѿ насъ грѣха̀ ра́ди сего · Сего ра́ди і҆ и҆ѻа̑наѳа́нъ сн҃ъ а҆са́їи̑нъ . и҆ а҆саїѧ сн҃ъ ѳекꙋе́въ съ мно́ю ста́ша и҆ мосол̾ла́мъ и҆ севеха́и левѷти помога́ша и҆мъ . сътвори́ша та́ко сн҃ове преселе́нїѧ · И҆ ѿлꙋчѝ е҆́ꙁдра сщ҃енъникъ и҆ мꙋж́и , кн҃ѕи ѻ҆би́телни въ домы̀ ѿц҃ъ свои̑х̾ , и҆ вс҄и по и҆менехъ свои̑хъ . ꙗ҆́ко ѻбрати́шасѧ въ дн҃ь пе́рвыи , мцⷵа , і҃ го . да вꙁы́щꙋтъ гл҃а · И҆ сконча́ша вс҄и мꙋж́и , и҆же въведо́ша же́ны и҆ноплемеⷩ‍҇ничи да́же до дн҃е , а҃ го , мцⷵа , а҃ го . и҆ ѻ҆брѣте́ни сꙋть ѿ сн҃овъ сщ҃ен̾ническиⷯ и҆же въведо́ша же́ны и҆ноплеме́нничи , ѿ сн҃овъ і҆и̑ѻ҆сꙋе́ , сн҃а и҆ѻ҆седе́кова и҆ бра́тїѧ е҆го маа̑сїѧ , и҆ е҆лїеꙁе́ръ и҆ ꙗ҆риⷨ , и҆ гада́лїѧ . и҆ да́ша рꙋ́цѣ себѣ , да и҆ꙁго́нѧтъ же́ны своѧ . престꙋпле́нїѧ ра́ди свое̑го . ѻ҆́вны ѿ ѻ҆ве́цъ да принесꙋтъ · И҆ ѿ сн҃овъ е҆м̾миа́ръ . а҆н̾нагнїи и҆ ꙁавдїѧ . и҆ ѿ сн҃овъ и҆раⷨ . маа̑сїѧ и҆ е҆л̾лїѧ , и҆ самїа і҆ и҆ѻ҆и́ль и҆ ѻ҆ꙁїѧ . и҆ ѿ сн҃овъ фассꙋ́ръ , е҆лїѻ҆е́на , и҆ маа̑сїѧ , и҆ꙁма́иль , наѳанае́ль , и҆ѻ҆нада́дъ і҆ и҆ла́са . и҆ ѿ сн҃овъ левѷтовъ , и҆ѻ҆наваⷣ и҆ ѳамꙋ́и , и҆ коле́а . то́и е҆сть коли́тъ и҆ феѳїѧ , і҆ и҆ѹ҆да і҆ е҆лїе̑ꙁе́ръ · И҆ ѿ пѣвцо́въ , е҆лїа̑ꙁꙋв̾ , и҆ ѿ две́рникъ , солминъ и҆ телми́нъ и҆ ѻ҆дꙋѧ . и҆ ѿ і҆и̑лѧ ѿ сн҃овъ форе́съ раме́їѧ и҆ а҆ꙁїѧ и҆ мелхїѧ . и҆ мельми́нь и҆ е҆лїа̑ꙁе́ръ , и҆ а҆са́вїѧ , и҆ ване́ѧ . ѿ сн҃овъ и҆ла́мовыхъ маѳ̾ѳа́нїѧ , ѿ сн҃овъ и҆ла́мовыхъ маѳ̾ѳа́нїѧ , ꙁаха́рїѧ , і҆ и҆и́ль , и҆ а҆вдїи , и҆ е҆римоѳъ , і҆ и҆лїа · И҆ ѿ сн҃ов̾ ꙁаѳꙋа , е҆лїѻ҆мина́и е҆лїа̑сꙋв̾ маѳа́нїа , и҆ а҆рмꙋѳ , и҆ ꙁаваⷣ и҆ ѻ҆ꙁи́ва · И҆ ѿ сн҃овъ вавїа , и҆ѻ҆ннаⷩ‍҇ , а҆нанїѧ , и҆ ꙁав̾вꙋи и҆ ѳаллѝ · И҆ ѿ сн҃оⷡ‍҇ вани мосолам̾ , и҆л̾лꙋхъ , и҆ а҆д̾да́їѧ , и҆ а҆сꙋвъ , и҆ а҆саа́лъ , и҆ римоⷴ‍҇ · И҆ ѿ сн҃оⷡ‍҇ фаа́ѳовыхъ , моа́въ , е҆дъне́ѧ , и҆ хал̾лилъ , и҆ вана́їѧ , и҆ маа́сїѧ , маⷵѳа́нїѧ , и҆ веселеи́лъ , ванꙋ́и , и҆ манасе́и · И҆ ѿ сн҃овъ и҆ра́мовыхъ , е҆лїеꙁеръ , и҆е̑сꙋїѧ , мельхїѧ , саме́и̑ѧ симеѻ́нъ , венїаминъ , малꙋхъ , сама́рїѧ , · И҆ ѿ сн҃овъ а҆си́мъ , меⷴ‍҇ѳанаїѧ , меѳа́ѳа , а҆ꙁавадъ , е҆лифа́лѳъ , и҆е̑римїа и҆ манасѐ семе́и · И҆ ѿ сн҃овъ ва́ни , дїѧ , а҆мра́мъ , и҆ ѹ҆и́ль , ванаїѧ , и҆ ваѳ̾даїѧ , хелїѧ нꙋнꙋа̑нънїѧ , меримꙋѳъ , и҆е̑лїасиⷡ‍҇ маѳъѳанїѧ  · И҆ сътвори́ша сн҃ове ванꙋие̑вы , и҆ сн҃ове семе́и , и҆ са́лемїа , и҆ наѳа́нъ , и҆ а҆да́їѧ , минада , а҆вꙋсесѝ , а҆рꙋ е҆среи́ли , и҆ сама́рїѧ . селлⷨꙋ а҆марїѧ , и҆ѻ҆си́фъ · ѿ сн҃овъ вꙋ́и , а҆і̑и́ль , маѳа́ѳїѧ , ꙁава́дъ , ѯевена́и , и҆ѻ҆да́и , і҆и̑ль . вс҄и тїѝ прїѧ́ша жены̀ и҆ноплеме́нически . и҆ роди́ша ѿ ни́хъ сыны̀ ·
Конецъ пр́ьвымъ кни́гамъ е҆́ꙁдрьнымъ . и҆мать в себѣ , Глⷡ‍҇а , і҃ ·
