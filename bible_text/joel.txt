И҆Ѡ҆И́ЛЬ ПРО҃РКЪ
Глⷡ‍҇а , а҃ · Сло́во гн҃е е҆же бы́сть къ і҆ѻ҆и̑лю ваѳꙋи́левꙋ · Слы́шите с҄е ста́рцы , и҆ внꙋша́ите вс҄и живꙋщїи на ꙁемлѝ . а҆ще е҆сть бы́ло си́це въ дн҃и вашⷶ , или въ дн҃и ѿц҃ь вашихъ . ѻ҆ ни́хъ ча́домъ свои̑мъ и҆сповѣдите , а҆ ча́да ва́ша ча́домъ и҆хъ , а҆ ча́да и҆хъ ро́дꙋ дрꙋго́мꙋ . ѻ҆ста́нокъ гꙋсѣниць поꙗ҆́до́ша прꙋ́ꙁи , и҆ ѻ҆ста́нокъ прꙋжїи поꙗ̑до́ша м̾ши́ца , и҆ ѻ҆ста́нокъ м̾ши́ць поꙗ̑до́ша си́плеве · Ѹ҆треꙁвитесѧ пїѧ́нїи ѿ вина̀ свое̑го и҆ пла́читесѧ , рыда́ите вс҄и пїющеи вино̀ до пїан̾ства , ꙗ҆́ко и҆ꙁѧ́сѧ ѿ ѹ҆́стъ ва́шихъ весе́лїе и҆ ра́дость . ꙗ҆́ко ꙗ҆ꙁыⷦ‍҇ въꙁы́иде на́ ꙁемлю мою крѣ́покъ и҆ беꙁ̾ числа̀ , ꙁꙋ́бы е҆го ꙗ҆́ко и҆ ꙁꙋ́бы льво́вы , и҆ чрѣновиⷮцы е҆го ꙗ҆́ко и҆ льви́чищꙋ . положи винограⷣ мои въ погꙋбленїе , и҆ смоквинїе мое въ сломле́нїе . в̾ꙁыска́ѧ ѻ҆бъи̑ска и҆̀ и҆ съврьже , ѻ҆бѣли ло́ꙁїе е҆го . въспла́четсѧ къ мнѣ паче невѣ́сты препоѧ́саны въ врѣтище по мꙋжи е҆ѧ̀ дв҃ьственнⷨѣ · И҆ꙁ̾връжесѧ тре́ба и҆ въꙁлїѧ́нїе и҆ꙁ до́мꙋ гн҃ѧ . пла́читесѧ жръцы слꙋжа́щеи тре́бникꙋ , ꙗ҆́ко пострада́ша полѧ́ны . пла́чисѧ ꙁемле ꙗ҆́ко пострада п̾шени́ца , и҆ пресше вино̀ , ѹ҆мни́сѧ ма́сло древѧ́ное , ѻ҆срами́шасѧ дѣлателе . пла́читесѧ се́ла по пшени́цы , и҆ по ꙗ҆чме́ни , ꙗ҆́ко и҆ погибо́шⷶ и҆манїѧ съ ни́вы . винограⷣ пос̾ше , и҆ смокви́нїе , ѻ҆малѣ ши́пчїе . и҆ фини́ѯ , и҆ ꙗ҆́блонь , и҆ вс҄е дре́во пол̾ское и҆сше , ꙗ҆́ко срами́ша ра́дость сн҃ове чл҃чи . препоѧши́тесѧ и҆ пїите жръцы плачитесѧ слꙋжа́щеи тре́бникꙋ , внидѣте ѹ҆сплѣте на врѣтищехъ слꙋжа́щеи б҃ꙋ , ꙗ҆́ко ѿꙗ҆́сѧ ѿ до́мꙋ б҃а вашего тре́ба и҆ въꙁлїѧ́нїе . ѻ҆ст҃ите а҆л̾ка́нїе , проповѣди́те цѣ́лбꙋ · съберѣте ста́рца и҆ всѧ живꙋщаѧ на ꙁемлѝ въ доⷨ б҃а вашего . и҆ въꙁовѣте къ г҃ꙋ продолжа́юще . ѹѼ лю́те мнѣ , ѹѼ лю́те мнѣ въ дн҃ь , ꙗ҆ко бли́ꙁъ е҆сть дн҃ь гн҃ь , и҆ ꙗ҆́ко стрⷵть ѿ стрⷵти прїидетъ . ꙗ҆́ко преⷣ ѻ҆чи́ма вашима пи́ща вꙁѧ́шасѧ , и҆ ѿ до́мꙋ б҃а вашего весе́лїе и҆ ра́дость . въскопыснꙋша ю҆́ница ѹ҆ ꙗ҆сли и҆хъ , и҆ съплѣснивѣша жи́тница ѿ лѣплѣнїѧ и҆хъ , погибо́ша и҆мѣ́нїѧ и҆хъ , раскопа́шасѧ тѣсцы ꙗ҆́ко посше пшени́ца . чт҄о положимъ себѣ . въспла́кашасѧ ста́да волꙋѧ ꙗ҆́ко не бѣ па́жити и҆мъ , и҆ па́ствы ѻ҆́вчаѧ погибо́ша . к тебѣ г҃и въꙁъпїю , ꙗ҆́ко ѻ҆́гнь потреби предѣ́лы пꙋсты́нѧ , и҆ пла́мень пож̾же вс҄е дре́во по́льское . и҆ ско́ти по́льстїи въꙁрѣша к тебѣ , ꙗ҆́ко посхо́ша и҆сто́чницы воⷣнїи , и҆ ѻ́гнь поꙗ҆́сть предѣ́лы пꙋсты́нѧ ·
Глⷡ‍҇а , в҃ · Въстрꙋби́те трꙋбо́ю въ сиѻ́нѣ , проповѣ́дѣте въ горѣ мое́и ст҃ѣи , и҆ да съберⷮꙋсѧ вс҄и живꙋщеи на ꙁеⷨлѝ . ꙗ҆́ко преⷣстои̑тъ дн҃ь гн҃ь , ꙗ҆́ко бли́ꙁъ дн҃ь тм҄ы и҆ бꙋрѧ , и҆ дн҃ь ѻ҆́блака и҆ м̾глы · Ꙗ҆́ко і҆ ѹ́трина расы́плеⷮсѧ по гора́мъ лю́дїе мно́ѕи и҆ крѣ́пцы подо́биї и҆мъ не бы́ша ѿ вѣка , и҆ по ниⷯ не приложи́тсѧ до лѣтъ в роⷣ и҆ ро́дъ · преⷣ ни́ми ѻ́гнь потреблѧ́ай , и҆ ꙁа ни́ми въꙁ̾гараѧсѧ пл́амень . ꙗ҆ко и҆ ра́и пи́ща ꙁемлѧ̀ преⷣ ни́мъ , а҆ ꙁа ниⷨ по́ле пагꙋбы . і҆ и҆ꙁ бꙋ́дꙋщаго ѿ него не бꙋ́детъ  . ꙗ҆́ко и҆ ви́дъ ко́ньскь видѣ́нїе и҆хъ , и҆ ꙗ҆́ко кон̾ницы та́коже проженꙋтъ · ꙗ҆́ко и҆ глⷵа ѻ҆рꙋж́їѧ на връхъ го́ръ и҆стекꙋтъ , и҆ ꙗ҆́ко глаⷵ пламене ѻ҆́гнена попалѧ́юща тростїе , и҆ ꙗ҆́ко лю́дїе мно́ѕи крѣ́пцы вополча́ющеисѧ на ра́ти . преⷣ лицемъ и҆хъ съкрꙋша́тсѧ лю́дїе , ꙗ҆́ко и҆ вс҄е лицѐ преⷣ ꙁно́емъ пали́мо · ꙗ҆ко и҆ пѣш̾цы поекꙋтъ , и҆ мꙋ́жи хра́бри въꙁыидꙋтъ на граⷣ . и҆ ко́ждо въ пꙋть свои по́идетъ , и҆ не съвратѧ́тъ пꙋтїи свои̑хъ , не ѿи̑дꙋтъ ѻ҆тѧж̾чава́ющеи . въ ѻ҆рꙋжїи и҆хъ по́идꙋтъ , и въ стрѣлахъ и҆хъ падꙋтсѧ и҆ не скон̾чаюⷮсѧ . гра́да и҆мⷮꙋсѧ , и҆ на ꙁабралⷶ въстекꙋтъ . на хлѣвинꙋ въꙁлѣꙁꙋтъ , и҆ две́рцами вни́дꙋтъ ꙗ҆́ко и҆ та́тїе . преⷣ лице́мъ иⷯ смѧтеⷮсѧ ꙁемлѧ̀ , и҆ потрѧсе́тсѧ нб҃о . слн҃це и҆ мⷵць поме́ръкнета , и҆ ѕвѣ́ꙁды ѹ҆гасѧтъ свѣтъ свои . и҆ г҃ь да́сть глаⷵ свои преⷣ лицемъ си́лы свое̑ѧ , ꙗ҆́ко мно́гъ е҆сть ѕѣ́ло по́лкъ е҆го , ꙗ҆́ко крѣ́пка дѣ́ла словеⷵ е҆го . ꙁанѐ вели́къ дн҃ь гн҃ь , вели́къ и҆ свѣтелъ ѕѣ́ло , и҆ кт҄о е҆сть дости́женъ е҆мꙋ · И҆ нн҃ѣ гл҃етъ г҃ь б҃ъ вашъ , ѻ҆братитесѧ къ мнѣ всѣмъ срⷣцемъ вашимъ , съ а҆́л̾чьбою , и҆ съ пла́чемъ , и҆ съ же́лею . и҆ раꙁе́рꙁѣте срⷣца ваша , а҆ не ри́ꙁы ва́ша . и҆ ѻ҆брати́тесѧ къ г҃ꙋ б҃ꙋ ва́шемꙋ , ꙗ҆́ко млⷵтивъ и҆ щеⷣрь е҆сть , тръпе́ливъ и҆ мно́гомлⷵтив̾ , и҆ раска́ѧвасѧ ѻ҆ ꙁло́бахъ · Кт҄о вѣ́сть ѻ҆братиⷮ ли сѧ и҆ раска́етъ , и҆ ѻ҆ста́витъ ꙁа собо́ю блⷵве́нїе . тре́бꙋ и҆ въꙁлїа́нїе г҃ꙋ б҃ꙋ на́шемꙋ . въстрꙋби́те трꙋбо́ю въ сїѻ́нѣ , ѻ҆ст҃ите а҆л̾ка́нїе , проповѣди́те цѣльбꙋ . съберѣте лю́ди , ѻ҆ст҃ите цр҃кви , и҆ съберѣте ста́рца . съвокꙋпи́те младе́н̾ца , и҆ с̾сꙋща со́съ . да и҆ꙁы́идетъ женѧ́исѧ ѿ ло́жа свое̑го , и҆ невѣ́ста ѿ чертож̾ница свое̑ѧ . межⷣꙋ степе́ны и҆ тре́бникомъ въспла́чюⷮсѧ жръцы слꙋжа́щеи г҃ꙋ , и҆ рекꙋт̾ , пощади г҃и лю́ди своѧ , и҆ не да́жⷣь ча́сти свое̑ѧ на ѹ҆кори́ꙁнꙋ да не ѻ҆блада́ютъ и҆ми страны , ꙗ҆́коже да не рекꙋтъ въ странахъ гдѣ е҆сть б҃ъ иⷯ . и҆ въꙁревнова̀ г҃ь ѻ҆ ꙁемлѝ свое̑и , и҆ пощадѣ лю́ди своѧ . и҆ ѿвѣща г҃ь лю́деⷨ свои̑мъ , и҆ рече , с҄е а҆ꙁъ вамъ послю пшени́цꙋ , и҆ вино̀ , и҆ ма́сло древѧ́ное , и҆ насы́титесѧ и҆хъ , и҆ не дамъ ваⷵ к̾семꙋ на порꙋга́нїе въ страны̀ · И҆ и́же ѿ сѣ́вера , ѿженꙋ и҆̀ ѿ ваⷵ на ꙁемлю беꙁ воды̀ . и҆ погꙋблю лице е҆го въ мо́ри пер̾вѣмъ , и҆ ꙁаⷣнѧа е҆го въ мо́ри послⷣѣнемъ . и҆ въꙁы́идетъ гно́и е҆го и҆ въꙁы́идетъ смраⷣ е҆го ꙗ҆́ко въꙁвели́чи дѣла своѧ · Ѹ҆пова́и ꙁе́мле радꙋи̑сѧ и҆ веселꙋ́и , ꙗ҆́ко въꙁвели́чи г҃ь ꙗ҆́ко сътвори т҄и . ѹ҆пова́ите ско́ти по́льстїи ꙗ҆́ко проꙁѧбнꙋша по́лѧ пꙋсты́нѧ , ꙗ҆́ко дре́во принесе плⷣо свои , винограⷣ и҆ смо́кви да́ста си́лꙋ свою̀ · и҆ ча́да сїѻ́нѧ радꙋитесѧ , и҆ весели́те ѻ҆ г҃и бѕ҃ѣ вашемъ , ꙗ҆́ко да́сть вамъ пи́щꙋ въ пра́вдꙋ . и҆ надожди́тъ вамъ до́жⷣь ра́ныи и҆ по́ꙁⷣныи ꙗ҆́коже и҆ пре́жде . и҆ напо́лнѧтсѧ гꙋмна ваша пшени́ца , и҆ прелїю́тсѧ тѣсцы вино́мъ и҆ ма́сломъ . и҆ ѿдаⷨ вамъ в лѣтъ мѣсто в нѧ́же поꙗ̑до́шⷶ прꙋ́ꙁи , и҆ м̾ши́ца , и҆ си́плеве , и҆ гꙋсе́ница , си́ла моѧ вели́ка ю҆́же послаⷯ на́ вы . і҆ и҆ꙁ̾ꙗ҆́сте ꙗ҆́дꙋще и҆ насы́титесѧ , и҆ похва́лите и҆мѧ г҃а б҃а вашего и҆же сътвори с ва́ми чюдеса̀ . и҆ не посрамѧⷮсѧ лю́дїе мои въ вѣ́къ · И҆ бꙋ́дете вѣ́дѣти и҆же посреди і҆и̑л҃ѧ а҆ꙁъ е҆смь , и҆ а́ꙁъ г҃ь б҃ъ вашъ и҆ нѣсть и҆́наго  . и҆ не посрамѧ́тсѧ лю́дїе мои въ вѣ́къ ·
Глⷡ‍҇а , г҃ · И бꙋдетъ посе́мъ , и҆ꙁлїю ѿ дх҃а мое̑го на всѧ́кꙋ пло́ть , и҆ прорекꙋтъ сн҃ове ва́ши и҆ дщерѧ ва́ша . и҆ ста́рцы ва́ши со́нїѧ ѹ҆́ꙁрѧтъ , и҆ ю́ноты ва́ши видѣнїѧ ѹ҆ви́дѧт̾ . и҆б҄о на ра́бы моѧ̀ , и҆ на рабы́нѧ моѧ̀ въ дн҃и т҄ы и҆ꙁлїю ѿ дх҃а мое̑го · и҆ да́мъ чюдеса̀ на нб҃си и҆ на́ ꙁемли , кро́вь и҆ ѻ́гнь , и҆ па́рꙋ ды́мнꙋю · сл҃нце ѻ҆брати́тсѧ во тм҄ꙋ и҆ мⷵць въ кро́вь , прежде пришествїѧ дн҃е гн҃ѧ вели́каго и҆ стра́шнаго . и҆ бꙋдетъ всѧ́къ и҆же приꙁоветъ и҆мѧ гн҃е сп҃сетсѧ · ꙗ҆́ко въ горѣ сїѻ́нѣ и҆ въ і҆ерⷵⷵли́мѣ бꙋдетъ сп҃са́емыи , ꙗ҆́коⷤ‍ⷷ рече г҃ь , и҆ бл҃го совѣстꙋ́ющеи ꙗ҆́же г҃ь приꙁва̀ · Ꙗ҆́ко с҄е а҆ꙁъ въ дн҃и т҄ы и҆ въ гоⷣ то́и е҆гда̀ въꙁвращꙋ плѣн̾ники і҆ѹ́дины и҆ і҆ерⷵли́млѧ съберꙋ вс҄ѧ страны̀ и҆ сведꙋ ѧ҆̀ на по́лѧнꙋ і҆ѻ҆сафа́товꙋ . и҆ рас̾сꙋждꙋсѧ с ни́ми т҄ꙋ по лю́дехъ мои̑хъ , и҆ ча́сти мое́ѧ і҆ил҃ѧ и҆же рас̾сѣашасѧ въ странахъ , и҆ ꙁемлю мою̀ раꙁдѣли́ша , и҆ на люди моа̀ въꙁвръго́ша жребїѧ , и҆ даша ѻ҆трочища блꙋ́дницамъ , и҆ ѻ҆трокови́ца продаа́хꙋ на винѣ и҆ пїа́хꙋ . чт҄о мнѣ чт҄о ли ва́мъ тѷре и҆ сидоне , и҆ вс҄ѧ галиле́ѧ и҆ноплемен̾никъ · е҆да̀ ѿда́нїе в҄ы да́ете мнѣ , и҆л҄и памѧтꙋе̑те па́мѧть в҄ы до менѐ , ѻ҆́стрѣ и҆ бы́стрѣ ѿда́мъ ѿда́нїе ва́ше на главы ва́ша . поне́же сребро̀ мое и҆ ꙁла́то мое вꙁѧ́сте , і҆ и҆ꙁбра́ннаѧ моа̀ и҆ до́браѧ внесо́сте въ тре́бища ва́ша · и҆ сн҃ы і҆ѹ́дины и҆ і҆и҃левы ѿда́сте сн҃оⷨ е҆л̾ли́нскомъ , ꙗ҆́ко да и҆жденете ѧ҆̀ ѿ предѣлъ и҆хъ . с҄е а҆́ꙁъ воставлю ѧ҆̀ ѿ мѣста в неже ѿдасте ѧ҆̀ та́мо , и҆ ѿдаⷨ ѿда́нїе ваше на главы̀ ва́ша . и҆ ѿда́мъ сн҃ы ва́ша и҆ дще́рѧ ва́ша в рꙋцѣ сн҃овъ і҆ѹ́динъ , и҆ ѿдадѧⷮ ѧ҆̀ въ плѣнъ въ странꙋ̀ далече сꙋщꙋ , ꙗ҆́ко г҃ь гл҃а · Проповѣ́дите с҄е въ странахъ , ѻ҆ст҃ите ра́ть , воставите сѣч̾ца , приходи́те и҆ восходи́те вс҄и мꙋжи вои̑н̾стїи . рас̾сѣцѣте ра́ла ва́ша на ѻ҆рꙋжїѧ , и҆ сер̾пы ва́ша на лꙋща . немощныи да гл҃етъ , ꙗ҆́ко могꙋ̀ а҆́ꙁъ . съвокꙋплѧ́итесѧ и҆ въходи́те всѧ страны̀ ѻ҆бѣ́мо , и҆ съберѣтесѧ т҄ꙋ . кро́ткїи да бꙋдетъ хра́бръ да въста́нꙋтъ и҆ въꙁы́идꙋтъ вс҄ѧ страны̀ на полѧ́нꙋ і҆ѻсафа́товꙋ , ꙗ҆́ко т҄ꙋ сѧ́дꙋ рас̾сꙋди́ти вс҄ѧ страны ꙗ҆́же ѻ҆крⷵтъ . и҆спꙋсти́те сер̾пы ꙗ҆́ко преⷣсто́итъ и҆манїе виногра́да , внидѣте и҆ перѣте ꙗ҆́ко и҆спо́лнъ тѣскъ , и҆ꙁлива́ютсѧ поⷣста́ви , ꙗ҆ко ѹ҆мно́жишасѧ ꙁлобы и҆хъ . гла́си прогласи́шасѧ на поли сꙋднѣмъ , ꙗ҆ко блиꙁъ дн҃ь гн҃ь в̾ поли сꙋднѣм̾ · Слн҃це и҆ мⷵць помер̾кнета , и҆ ѕвѣꙁⷣы съкрыютъ свѣтъ свои . г҃ь же ѿ сїѻ́на въꙁоветъ , и҆ ѿ і҆е̑рⷵли́ма да́сть гла́съ сво́и , и҆ потрѧсетсѧ нб҃о и҆ ꙁемлѧ̀ . г҃ь же пощадитъ лю́ди своѧ̀ , и҆ ѹ҆крѣ́питъ г҃ь сн҃ы і҆ил҃евы . и҆ ѹ҆вѣсте ꙗ҆ко а҆ꙁъ г҃ь б҃ъ ваш̾ , вселѧ́асѧ в̾ сїѻ́нѣ въ горѣ мое́и ст҃еи . и҆ бꙋдетъ і҆ерⷵли́мъ ст҃ъ , і҆ и́ноплемен̾ниⷦ‍҇ не про́идетъ е҆го к̾семꙋ · И҆ бꙋдетъ в то́и дн҃ь , прока́плютъ го́ры наслажденїе , и҆ хо́лми и҆сто́чатъ мле́ко , и҆ вс҄и и҆сточницы і҆ѹ́дины и҆сто́чат̾ во́ды . і҆ и҆сточникъ ѿ до́мꙋ гн҃ѧ и҆ꙁы́идетъ , и҆ напоиⷮ водотечь си́тїѧ . е҆гѷпетъ въ поги́бель бꙋ́детъ , і҆ и҆дꙋме́ѧ въ по́ле поги́бели бꙋдетъ · ѿ непра́вдъ сн҃овъ і҆ѹ́динъ , поне́же пролїѧша кро́вь правди́вꙋ на ꙁемлѝ свое́и . а҆ жидов̾скаѧ въ вѣ́ки сѧ в̾селиⷮ , и҆ і҆ерⷵли́м̾ в роⷣ і҆ роⷣ . и҆ вꙁы́щꙋ кро́ви иⷯ и҆ не ѹ҆чи́щꙋ . и҆ г҃ь вселиⷮсѧ въ сїѻ́нѣ ·
Конецъ пррⷪ‍҇кꙋ і҆ѻ҆и́лю , и҆́мать в себѣ гла́въ , г҃ · 
