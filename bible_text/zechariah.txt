ꙀАХАРИЯ ПРО҃РКЪ
Глⷡ‍҇а , а҃ · Въ ѻ҆́смыи мⷵцъ , втораго лѣта при дарїи . быⷵ сло́во гн҃е къ ꙁахарїи варахїи̑нꙋ сн҃ꙋ а҆д̾до прⷪ‍҇ркꙋ , гл҃ѧ , прогнѣвасѧ г҃ь на ѿц҃а ва́ша гнѣвомъ ве́лїемъ . и҆ речеши к ниⷨ , си́це гл҃етъ г҃ь вседръжи́тель . ѻ҆брати́тесѧ къ мнѣ , гл҃етъ г҃ь си́лъ , и҆ ѻ҆бращꙋсѧ к ва́мъ , гл҃еⷮ г҃ь си́лъ . и҆ не бꙋ́дите ꙗ҆́коже ѿц҃ы ва́ши , и҆́мже помаваа́хꙋ и҆мъ пррⷪ‍҇цы преⷣнїи гл҃юще , си́це гл҃етъ г҃ь вседръжи́тель , въꙁврати́тесѧ ѹ҆бо ѿ пꙋтїи ва́шихъ лꙋка́вныхъ , и҆ ѿ дѣа́нїи ва́шихъ непрїѧ́ꙁньныⷯ . и҆ не послꙋшаша , и҆ не внѧ́ша послꙋша́ти менѐ , гл҃етъ г҃ь вседръжи́тель . ѿц҃ы ва́ши гдѣ сꙋть . и҆ пррⷪ‍҇цы е҆да̀ въ вѣкъ поживꙋт̾ . ѻ҆баче словеса̀ моа̀ и҆ ꙁако́ны моа̀ прїе́млите е҆ли́ко а҆ꙁъ ꙁаповѣдаю въ дх҃ъ сво́и рабо́мъ моиⷨ пррⷪ‍҇коⷨ , и҆же пости́гнꙋ ѿц҃а ва́ша . и҆ ѿвѣщаша , и҆ рѣша , ꙗ҆́коже ѻ҆полчи́сѧ г҃ь вседръжи́тель сътворити на́мъ по пꙋтемъ на́шимъ , и҆ по дѣа́нїемъ на́шимъ , та́ко сътвори на́мъ · Въ четве́ртыи межⷣꙋ десѧтьма е҆ді́нагона́десѧте мⷵца , се́и еⷵ мцⷵъ саваⷮ , въ вто́рое лѣто при да́рїи . бы́сть сло́во гн҃е къ ꙁахарїи варахїинꙋ сн҃ꙋ а҆д̾до пррⷪ‍҇кꙋ , гл҃ѧ . ви́дѣхъ но́щїю , и҆ с҄е мꙋжъ всѣдъ на ко́нь ры́жъ , и҆ стоа́ше ме́ждꙋ горама ѻ҆сѣнѧ́ющима , и҆ ꙁа ни́мъ ко́ни ры́жи , и҆ пѣ́ѕи , и҆ срѣ́ни , и҆ бро́ни . и҆ рѣхъ , чт҄о с҄и г҃и . и҆ рече къ мнѣ а҆гг҃лъ гл҃ѧи въ мнѣ , а҆ꙁъ покажꙋ т҄и что̀ сꙋть с҄и . и҆ ѿвѣща̀ мꙋжъ стоѧ́й междꙋ горами , и҆ рече къ мнѣ , с҄и сꙋть ꙗ҆́же посла̀ г҃ь ѻ҆бъи̑ти ꙁе́млю . и҆ ѿвѣщашⷶ а҆гг҃лꙋ гн҃ю стоа́щемꙋ межⷣꙋ гора́ма , и҆ рѣша , ѻ҆бъи̑дохомъ ꙁе́млю вс҄ю , и҆ с҄е всѧ̀ ꙁемлѧ̀ вселена е҆сть и҆ молиⷮ . и҆ ѿвѣща а҆гг҃лъ гн҃ь , и҆ рече . г҃и вседръжи́телю , доко́лѣ не и́маши помилова́ти і҆ерⷵли́ма , и҆ граⷣ і҆ѹ́довъ ꙗ҆́же преꙁрѣ . се сеⷣмое десѧ́т̾ лѣто . и҆ ѿвѣща̀ г҃ь вседръжи́тель а҆гг҃лꙋ гл҃ющемꙋ въ мнѣ гл҃ы до́бры словеса̀ ѹ҆тѣш̾на · И҆ рече къ мнѣ а҆гг҃лъ гл҃ѧи въ мнѣ , въꙁъпїи гл҃ѧ , си́це гл҃етъ г҃ь вседръжи́тель , ревновах̾ сїѻ́нꙋ и҆ і҆ерⷵли́мꙋ рве́нїемъ вели́ком̾ . и҆ гнѣ́вомъ ве́лїимъ а҆ꙁъ прогнѣвах̾сѧ на ꙗ҆ꙁы́ки напада́ющаа м҄и . ꙁане а҆ꙁъ ѹ҆бо прогнѣваⷯсѧ ма́лы , ѻ҆ни́ же налегоша въ ꙁл҄а · Сего ради си́це гл҃етъ г҃ь , ѻ҆бращꙋсѧ къ і҆ерⷵли́мꙋ щедрота́ми , и҆ храмъ мо́и соѕиждеⷮсѧ в неⷨ , гл҃етъ г҃ь вседръжи́тель . и҆ мѣрами протѧ́гнетсѧ въ і҆ерⷵли́мѣ е҆щѐ . и҆ рече къ мнѣ а҆гг҃лъ гл҃ѧ́и въ мнѣ , въꙁъпїи гл҃ѧ , си́це гл҃етъ г҃ь вседръжи́тель , е҆щѐ прелїѧ́тисѧ и҆́мꙋтъ гра́ды до́брыми , и҆ поми́лꙋеⷮ г҃ь е҆щѐ сїѻна , і҆ и҆ꙁволитъ е҆щѐ і҆ерⷵли́ма · И҆ въꙁведох̾ ѻ́чи моѝ и҆ ви́дⷯѣ , и҆ с҄е четы́ри ро́ꙁи . и҆ рѣхъ къ а҆гг҃лꙋ гл҃ющемꙋ въ мнѣ , чт҄о сꙋть с҄и г҃и . и҆ рече къ мнѣ , с҄и ро́ꙁи расто́чшеи і҆ѹ́дꙋ и҆ і҆и҃лѧ , и҆ і҆ерⷵли́ма · И҆ покаꙁа ми г҃ь четы́ри древодѣ́лѧ . и҆ рѣхъ , что̀ с҄и грѧдꙋтъ сътворити г҃и . и҆ реⷱ‍҇  , с҄и ро́ꙁи расточшеи і҆ѹ́дꙋ и҆ і҆ил҃ѧ ниꙁлож̾ша , и҆ никтоже и҆хъ въꙁдвиⷤ‍ⷷ главы̀ . і҆ и҆ꙁыидо́ша с҄и поѻ҆стрити ѧ҆̀ въ рꙋкахъ и҆хъ четы́ре и҆ роꙁи ꙗ҆ꙁы́цы въꙁносѧщеи роꙁи на́ ꙁемлю гн҃ю расточи́ти ю҆̀ ·
Глⷡ‍҇а , в҃ · И въꙁведоⷯ ѻ҆́чи моѝ и҆ ви́дѣх̾ . и҆ с҄е мꙋжъ , и҆ въ рꙋцѣ е҆го ѹ҆́же ꙁемлемѣрно . и҆ рѣхъ к немꙋ , гдѣ грѧдеши т҄ы . и҆ рече къ мнѣ , раꙁмѣрити і҆ерⷵли́ма , и҆ ви́дѣти т҄о коли́ка широта е҆го е҆сть и҆ коли́ка дол̾гота . и҆ с҄е а҆гг҃лъ гл҃ѧи въ мнѣ стои́т̾ , і҆ и́нъ а҆гг҃лъ и҆схожда́ше въ стрѣтенїе е҆мꙋ . и҆ рече к немꙋ гл҃ѧ , теци и҆ гл҃и къ ю́ноши ѻ҆́номꙋ , гл҃ѧ , плоⷣна всели́тисѧ і҆ерⷵли́мꙋ ѿ мно́жества чл҃чьска и҆ скоⷮ и҆же посредѣ е҆го . и҆ а́ꙁъ бꙋдꙋ е҆мꙋ , гл҃етъ г҃ь , стѣна ѻ҆́гнена ѻ҆́крⷵтъ , и҆ в̾ сла́вꙋ бꙋдꙋ посредѣ е҆го . ѿбѣга́ите ѿ лица сѣвера , гл҃етъ г҃ь . ꙁане ѿ четы́рь вѣтръ нбⷵных̾ съберꙋ в҄ы , гл҃етъ г҃ь . въ сїѻ́нъ воⷥвраща́итесѧ живꙋщеи въ дщере вавѷлон̾стѣ · Ꙁане си́це гл҃етъ г҃ь вседръжитель , въ слⷣѣ сла́вы посла м҄ѧ на ꙗ҆ꙁы́ки и҆спровръг̾шаѧ ваⷵ . ꙁане каса́ѧйсѧ ва́съ , ꙗ҆́ко каса́ѧйсѧ въ ѕѣницꙋ ѻ҆́ка свое̑го . ꙁане а҆ꙁъ нанесꙋ рꙋкꙋ мою̀ на́ нѧ , и҆ бꙋдꙋтъ коры́сть и҆спроверг̾шимъ е҆го . и҆ раꙁꙋмѣ́ете ꙗ҆́ко г҃ь вседръжи́тель посла м҄ѧ · Ѹ҆краша́исѧ и҆ весели́сѧ дщ̑и сїѻ́нѧ , ꙁане а҆ꙁъ прїидꙋ , и҆ вселюсѧ посредѣ тебе , гл҃етъ г҃ь . и҆ прибѣгнꙋтъ ꙗ҆ꙁы́цы мно́ѕи къ г҃ꙋ въ то́и дн҃ь , и҆ бꙋдꙋтъ е҆мꙋ в лю́ди , и҆ вселѧ́тсѧ посредѣ тебе , и҆ раꙁꙋмѣ́еши ꙗ҆́ко г҃ь вседръжи́тель посла м҄ѧ к тебѣ . и҆ ꙁакононаслѣдитъ г҃ь і҆ѹ́дꙋ ѹ҆ча́стїе е҆го на ст҃ꙋю ꙁемлю , і҆ и҆ꙁволи́тъ е҆щѐ і҆ерⷵли́мꙋ , да говѣ́етъ всѧ́ка пло́ть ѿ лица гн҃ѧ , ꙗ҆́ко въста̀ и҆ꙁъ ѻ҆бла́къ ст҃ыхъ свои̑хъ ·
Глⷡ‍҇а , г҃ · И покаꙁа м҄и г҃ь і҆с҃а і҆е̑ре́ѧ вели́каⷢ‍҇ стоа́ща преⷣ лицеⷨ а҆гг҃ла гн҃ѧ , и҆ непрїѧ́ꙁнь стоа́ше ѻ҆деснꙋю е҆го проти́витисѧ е҆мꙋ . и҆ рече г҃ь къ дїа́волꙋ , ꙁапреща́етъ г҃ь ѻ҆ тебѣ непрїѧ́ꙁни , и҆ ꙁапреща́етъ г҃ь ѻ҆ тебѣ и҆ꙁбра́выи і҆ерⷵлима , нѣсе лѝ с҄е ꙗ҆́ко главнѧ и҆сторжена и҆́ꙁъ ѻ҆гнѧ̀ . и҆ і҆с҃ б҄ѣ ѻ҆болчеⷩ‍҇ в ри́ꙁы гнюси́вы , и҆ сто́итъ преⷣ лицеⷨ а҆гг҃ла . и҆ ѿвѣща̀ , и҆ рече къ стоа́щиⷨ преⷣ лицем̾ е҆го , гл҃ѧ , ѿи̑мѣте ри́ꙁы гнюси́выѧ ѿ него̀ . и҆ рече к немꙋ , с҄е ѿꙗ҆́хъ ѿ тебе беꙁако́нїѧ твоа̀ . и҆ ѻ҆блецѣте и҆̀ в̾ подирь , и҆ въꙁложи́те крꙋнꙋ и҆ клобꙋ́къ чи́стъ на главꙋ̀ е҆мꙋ . и҆ въꙁложи́ша крꙋнꙋ и҆ клобꙋкъ чистъ на главꙋ̀ е҆го , и҆ ѻ҆блекоша и҆̀ в̾ риꙁы , и҆ а҆гг҃лъ гн҃ь стоа́ше . и҆ ꙁасвѣдѣтельствова́ше а҆гг҃лъ гн҃ь къ і҆с҃ꙋ , гл҃ѧ · Си́це гл҃етъ г҃ь вседръжи́тель , а҆́ще въ пꙋти моа̀ и҆деши , и҆ а́ще повеленїѧ моа̀ съхрани́ши , и҆ ты расмотриши хра́мъ мо́и , и҆ а́ще съхрани́ши дво́ръ мои , и҆ дам̾ т҄и въꙁвраща́ющаасѧ посредѣ стоа́щихъ сиⷯ . послꙋша́и же і҆с҃е і҆е̑ре́ю вели́кїи , т҄ы і҆ и҆скренїи твоѝ сѣдѧ́щеи преⷣ лицемъ твои̑мъ , ꙁане мꙋжи дивоблꙋд̾ци сꙋть . ꙁане а҆ꙁъ въвождꙋ раба̀ мое̑го восто́ка . ꙁанѐ ка́мень и҆же дахъ преⷣ лицемъ і҆с҃а , на ка́мени е҆ді́номъ сеⷣмь ѿчесъ сꙋть . с҄е аⷥ и҆ꙁры́ю ров̾ , гл҃етъ г҃ь вс҄едръжи́тель , і҆ и҆ꙁыщꙋ вс҄ю ѻ҆бидꙋ ꙁемлѝ въ дн҃ь е҆ді́нъ . въ ѻ҆́нъ дн҃ь , гл҃етъ г҃ь вседръжитель , съꙁоветъ ко́ждо и҆скренѧго свое̑го поⷣ лоꙁо́ю е҆го и҆ поⷣ смоко́вницею е҆го ·
Глⷡ‍҇а , д҃ · И ѻ҆брати́сѧ а҆гг҃лъ гл҃ѧи въ мнѣ , и҆ въꙁведе м҄ѧ ꙗ҆́ко с҄е е҆гда̀ въста́нетъ чл҃къ ѿ сна̀ свое̑го . и҆ рече къ мнѣ , чт҄о т҄ы ви́диши . и҆ рѣхъ , ви́дѣхъ , и҆ с҄е свѣщникъ ꙁла́тъ ве́сь , и҆ просвѣтил̾цѣ е҆го ве́рхꙋ е҆го , и҆ сеⷣмь свѣти́лниⷦ‍҇ ве́рхꙋ е҆го , и҆ сеⷣмь ꙗ҆́҆́чаиць свѣти́лникомъ връх̾нимъ е҆го . и҆ дв҄ѣ масли́нѣ верхꙋ е҆го , е҆ді́на ѻ҆деснꙋю просвѣти́лца е҆го , и҆ е҆ді́на ѻ҆шю́ю . и҆ въпроси́хъ и҆ рѣх̾ къ а҆гг҃лꙋ гл҃ющемꙋ въ мнѣ , гл҃ѧ , чт҄о сꙋть с҄и г҃и . и҆ ѿвѣща а҆гг҃лъ гл҃ѧи во мнѣ и҆ рече къ мнѣ гл҃ѧ , не раꙁꙋмѣ́еши л҄и что̀ сꙋть с҄и . и҆ рѣхъ , н҄и г҃и · и҆ ѿвѣща̀ и҆ рече къ мнѣ , гл҃ѧ . с҄е сло́во гн҃е къ ꙁороваве́лю , гл҃ѧ , не в си́лꙋ вели́кꙋ , н҄и въ крѣпость , н҄о дх҃омъ мои̑мъ , гл҃етъ г҃ь вседръжи́тель · кт҄о ты е҆си го́ро вели́каѧ преⷣ лицемъ ꙁороваве́лю и҆справи́ти и҆ вынесꙋ ка́мень ꙁако́нонаслѣдїѧ р̾веньствїе блгⷣти е҆го · И҆ бы́сть сло́во гн҃е къ мнѣ , гл҃ѧ , рꙋцѣ ꙁороваве́ли ѻ҆сновасте хра́мъ се́и , и҆ рꙋцѣ е҆го съвръши́сте и҆̀ . и҆ раꙁꙋмѣ́ете ꙗ҆́ко г҃ь вседръжи́тель посла м҄ѧ къ ва́мъ . ꙁанѐ кт҄о ѹ҆кори́лъ т҄ѧ е҆сть въ дн҃и дол̾ги , и҆ въꙁра́дꙋюⷮсѧ и҆ ви́дѧтъ ка́мень и҆же ѿ чи́стаго ѻ҆́лова въ рꙋкꙋ ꙁороваве́лю . сеⷣмь с҄и ѻ҆чеса гн҃ѧ сꙋть приꙁїра́ющаа на всю̀ ꙁе́млю . и҆ ѿвѣщахъ , и҆ рѣх̾ к немꙋ чт҄о е҆сть ѻ҆бѣ маслин̾ницы с҄и и҆же ѻ҆деснꙋю свѣщника и҆ ѻ҆шю́ю е҆го . и҆ вопросиⷯ втори́цею , и҆ рѣх̾ к немꙋ , чт҄о сꙋть ѻ҆бѣ вѣтви масли́ннїи и҆же в̾ рꙋкꙋ ѻ҆бо́ю ѹ҆сѧцалницꙋ ꙁлатꙋю , въꙁлива́ющꙋю и҆ въꙁноша́ющꙋю въ ꙗ҆ча́ица ꙁла́тыѧ . и҆ рече къ мнѣ , гл҃ѧ , не вѣси л҄и что е҆сть с҄и . и҆ рѣх̾ , н҄и г҃и . и҆ реⷱ‍҇ , с҄и ѻ҆́ба сн҃а вла́ꙁѣ ꙗ҆́же преⷣстои̑та гв҃и всеѧ̀ ꙁемлѧ̀ ·
Глⷡ‍҇а , е҃ · Иѻ҆брати́хсѧ , и҆ въꙁведо́хъ ѻ҆́чи мои . и҆ ви́дѣхъ , и҆ се се́рпъ летѧ́щь . и҆ рече къ мнѣ , чт҄о т҄ы ви́диши . и҆ рѣ́хъ , а҆ꙁъ ви́ждꙋ се́рпъ летѧ́щь , в долготꙋ ла́ктъ дво́юдесѧ́тꙋ , и҆ въ широтꙋ десѧⷮ ла́ктъ . и҆ реⷱ‍҇ къ мнѣ , си клѧ́тва и҆сходѧ́щїа на лице всеѧ̀ ꙁемлѧ̀ . ꙁане всѧкъ та́ть ѿ сего до смр҃ти м̾сти́тсѧ  . и҆ вы́несꙋ и҆̀ , гл҃етъ г҃ь вседръжи́теⷧ‍҇ , и҆ вни́детъ въ до́мъ та́тиныи , и҆ въ до́мъ кленꙋщагосѧ и҆менемъ моиⷨ въ лжꙋ , и҆ ѻ҆бита́етъ посредѣ до́мꙋ е҆го , и҆ скон̾чаетъ и҆̀ , и҆ дре́во е҆го и҆ ка́менїе е҆го · И҆ꙁы́иде а҆гг҃лъ гл҃ѧи въ мнѣ , и҆ рече къ мнѣ , въꙁри ѻ҆чи́ма свои̑ма и҆ ви́ждъ , чт҄о сходѧ́щее с҄е . и҆ рѣ́хъ , чт҄о е҆сть . и҆ рече ми , с҄и мѣ́ра и҆сходѧ́щїѧ , и҆ рече , с҄е непра́вда иⷯ по всеи ꙁемлѝ . и҆ се талан̾тъ ѻ҆ловѧ́нъ въꙁемлѧ́сѧ , и҆ с҄е жена̀ е҆ді́на сѣдѧ́ше посредѣ мѣ́ры . и҆ рече , с҄и е҆сть беꙁако́нїе . и҆ вывръжесѧ посредѣ мѣ́ры , и҆ въве́рже талан̾тъ ѻ҆ловѧ́ныи въ ѹ҆ста е́й · И҆ въꙁведо́хъ ѻ҆́чи мои , и҆ ви́дѣхъ , и с҄е двѣ женѣ сходѧ́щи , и҆ дꙋхъ въ кры́лꙋ и҆́ма , и҆ тѣ и҆мѣа́ше тѣ кры́лѣ ꙗ҆́ко кры́лѣ воⷣдинѣ , и҆ вꙁѧ́ста мѣ́рꙋ междꙋ ꙁемле́ю и҆ нб҃омъ . и҆ рⷯⷯѣ къ а҆гг҃лꙋ гл҃ющемꙋ въ мнѣ , камо сїи несета̀ мѣ́рꙋ . и҆ рече къ мнѣ , съꙁда́ти е́й хра́минꙋ въ ꙁемлѝ вавѷлон̾стѣи , и ѹ҆готова́ти и҆ положи́ти ю҆̀ т҄ꙋ на ѹ҆готова́нїе е҆мꙋ · Глава , ѕ҃ · И ѻ҆брати́хсѧ , и҆ въꙁведо́хъ ѻ҆́чи мои . и҆ ви́дѣхъ , и҆ се четы́ри колесни́ца сходѧ́щаѧ посредѣ двою горꙋ . го́ры же тѣ бѣша го́ры мѣдѧны . в̾ колесни́цы прьвѣ́и ко́ни ры́жи . в̾ колесни́цы вторѣи ко́ни вра́ни . и҆ в̾ колесни́цы третѣи ко́ни срѣни . и҆ в̾ колесни́цы четве́ртѣи ко́ни пѣѕ́и и҆ бро́ни · И҆ ѿвѣщахъ и҆ рѣхъ къ а҆гг҃лꙋ гл҃ющемꙋ въ мнѣ , чт҄о сꙋть с҄и г҃и . и҆ ѿвѣща а҆гг҃лъ гл҃ѧи въ мнѣ , и҆ рече къ мнѣ , с҄и сꙋть четы́ри вѣтри нбⷵнїи , и҆же и҆схо́дѧтъ преⷣста́ти г҃ꙋ всеѧ̀ ꙁемлѧ̀ · В не́иже бѣхꙋ ко́ни вра́ни и҆схожⷣахꙋ на ꙁемлю сѣвер̾скꙋю . и҆ срѣ́нїи и҆схожа́хꙋ въ слѣ́дъ и҆хъ . и҆ ры́жїи и҆схожⷣахꙋ на́ ꙁемлю ю҆́жнꙋю . пѣ́ѕїи и҆ бронїи и҆схожⷣа́хꙋ і҆ и҆ска́хꙋ и҆ ѻ҆ꙁира́хꙋ ѻ҆бъи̑ти ꙁе́млю · И҆ рече , и҆дѣте и҆ ѻ҆бъи̑дѣте ꙁе́млю , и҆ ѻ҆бъи̑до́ша всю ꙁе́млю . и҆ въꙁ̾пи и҆ въꙁва̀ м҄ѧ , и҆ реⷱ‍҇ къ мнѣ , гл҃ѧ , с҄е и҆сходѧ́щеи на ꙁемлю сѣвер̾скꙋю , покоиша ꙗ҆́рость мою на ꙁемлѝ сѣвер̾стеи · И҆ бы́сть сло́во гн҃е къ мнѣ , гл҃ѧ , прїими ꙗ҆́же ѿ плѣ́на ѿ кн҃ѕь и҆ ѿ ключи́мыхъ е҆го , и҆ ѿ раꙁꙋмѣвшихъ е҆го , ѿ е҆лда́ѧ , и҆ ѿ товїѧ , и҆ ѿ и҆лі́ѧ . и҆ въни́деши т҄ы въ дн҃ь ѻ҆́нъ въ до́мъ и҆ѻ҆сїѧ софо́нїина , грѧдꙋщаго ѿ вавѷло́на . и҆ прїимеши сребро и҆ ꙁла́то и҆ сътво́риши крꙋ́нꙋ , и҆ въꙁло́жиши на главꙋ і҆сꙋсꙋ и҆ѻ҆седе́ковꙋ і҆е̑рею вели́комꙋ . и҆ рече́ши к немꙋ , сице гл҃етъ г҃ь вседержи́тель , се мꙋж́ъ восто́къ и҆мѧ е҆мꙋ , и҆ поⷣ ни́мъ въсїѧ́етъ , и҆ съꙁи́жⷣетъ храⷨ гн҃ь , и҆ то́и прїиметъ добро дѣа́нїе , и҆ сѧдет̾̾ и҆ ѻ҆бладаеⷮ на прⷵтлѣ свое̑м̾ , и҆ бꙋдеⷮ і҆е̑реи ѻ҆деснꙋ́ю е҆го . и҆ совⷮѣ ми́ренъ бꙋдеⷮ междꙋ двѣма . а҆ крꙋ́на бꙋдеⷮ тръпѧ́щиⷨ , и҆ ключи́мыⷨ е҆мꙋ , и҆ раꙁꙋмѣвшимъ е҆го , и҆ въ бл҃года́ть сн҃ꙋ софо́нїинꙋ , и҆ въ ѱало́мъ въ храⷨ гн҃ь . і҆ и҆ꙁдале́ча ѿ сихъ прїидꙋтъ и҆ съꙁи́ждꙋтъ хра́мъ гн҃ь , и҆ раꙁꙋмѣ́ете ꙗ҆́ко г҃ь вседержитель посла м҄ѧ к̾ ваⷨ . и҆ бꙋдете а҆ще послꙋша́юще ѹ҆слы́шите глⷵа г҃а б҃а вашеⷢ‍҇ ·
Глⷡ‍҇а ꙁ҃ · И бы́сть въ четве́ртое лѣто при дарїи цр҃и . бы́сть сло́во гн҃е к̾ ꙁахарїи , в̾ четвертыи мⷵца девѧ́таго , е҆̑же е҆сть хаслеѷ . и҆ посла̀ въ веѳи́ль сар̾саръ , и҆ а҆рвесеер̾ цр҃ь , и҆ мꙋжи и҆же с ни́мъ ѻ҆цы́ститисѧ гв҃и , гл҃ѧ , къ сщ҃енныⷨ и҆же в̾ хра́мѣ г҃а бг҃а вседръжителѧ и҆ къ пррⷪ‍҇комъ  , а҆ще вниде ꙁдѣ , в пѧ́тыи мⷵць ст҃ыни . плача̀ и҆л҄и постѧ́сѧ , ꙗ҆́коже сътвори ѹ҆же мно́га лѣта · И҆ бы́сть сло́во г҃а вседръжи́телѧ къ мнѣ , гл҃ѧ , рцы̀ къ вси́мъ лю́демъ ꙁемлѧ̀ и҆ къ сщ҃енныⷨ гл҃ѧ , а҆ще пости́тесѧ и҆ли пла́че вопльстви́те въ пѧ́тыи и҆ сеⷣмыи мⷵцъ сеⷣмьдесѧ́тъ лѣтъ , е҆да̀ по́стомъ по́стистемисѧ . и҆ а́ще ꙗ҆́сте и҆ пїете , не вы̀ л҄и ꙗ҆́сте и҆ в҄ы пїете . не се л҄и сꙋть словеса̀ ꙗ҆́же гл҃а г҃ь рꙋкою проро́къ преⷣ нихъ е҆гда̀ б҄ѣ і҆ерⷵлиⷨ вселен̾ , и҆ гобꙁꙋ́ющеи гра́ды е҆го ѻ҆крⷵтъ , и҆ поⷣгорїе и҆ подольныѧ вселе́ни бѧхꙋ · И҆ бы́сть сло́во гн҃е къ ꙁаха́рїи , гл҃ѧ , си́це гл҃етъ г҃ь вседръжитель  . сꙋдъ пра́ведетъ сꙋди́те , и҆ млⷵти и҆ щедроты твори́те кождо и҆скрьнемꙋ свое̑мꙋ . а҆ вдови́цы , и҆ си́ра , и҆ прише́лца , и҆ ѹ҆бога не насильствꙋ́ите . и҆ ꙁло́бы кождо бра́та свое̑го да не по́мните н҄и вражды въ срⷣцахъ своиⷯ · и҆ противи́шасѧ внима́ти , и҆ да́ша плеща и҆хъ не мꙋдръствꙋ́юща , и҆ ѹ҆шеса̀ своа ѻ҆тѧжи́ша не ѹ҆слышати , и҆ срⷣца своа̀ ѹ҆чини́ша проти́вна не послꙋша́ти ꙁако́на мое̑̑го , и҆ сло́во е҆же посла̀ г҃ь вседръжи́тель дх҃омъ свои̑мъ рꙋкою пррⷪ‍҇къ пред̾ нихъ · И҆ бы́сть гнѣвъ вели́кїи ѿ г҃а вседръжи́телѧ . и҆ бꙋдетъ в̾ неже кова́ръство рече , и҆ не ѹ҆слы́шаша е҆го . си́це въꙁъпїютъ , и҆ не и́мамъ ѹ҆слы́шати , гл҃етъ г҃ь вседръжи́тель . и҆ вынесꙋ ѧ҆̀ ꙗ҆́коже въ ви́хрѣ въ всѧ ꙗ҆́ꙁы́ки и҆же не раꙁꙋмѣша . и҆ ꙁемлѧ̀ ꙁапꙋстѣ́етъ по ниⷯ ѿ мимоходѧ́ща и҆ ѿ воⷥвраща́ющагосѧ . и҆ ѹ҆чиниша и҆ꙁбра́ннꙋю ꙁе́млю в̾ ꙁапꙋстѣнїе · Глава , и҃ · И бы́сть сло́во г҃а вседръжи́телѧ къ мнѣ , гл҃ѧ , си́це гл҃етъ г҃ь вседръжи́тель . ревновахъ і҆ерⷵли́мꙋ и҆ сїѻ́нꙋ рве́нїемъ вели́комъ , и҆ ꙗ҆́ростїю велїею ревнова́хъ е҆мꙋ · Та́ко гл҃етъ г҃ь , ѻ҆бращꙋсѧ на сїѻ́на , и҆ вселюⷵ посредѣ і҆ерⷵли́ма . и҆ наречетсѧ і҆ерⷵли́мъ гра́дъ и҆́стин̾ныи и҆ гора̀ г҃а вседръжи́телѧ , гора̀ ст҃аѧ · Си́це гл҃етъ г҃ь вседръжи́тель , е҆щѐ сѧ́дꙋтъ старцы и҆ стари́ца на пꙋтехъ і҆ерⷵлиⷨскихъ , кождо жеꙁлъ сво́и и҆мыи въ рꙋцѣ свое́и ѿ мно́жества дн҃їи . и҆ пꙋтїе гра́да и҆сполнѧⷮсѧ ѻ҆́трочищь и҆ ѻ҆троковиць и҆гра́юще на пꙋтехъ е҆го · Си́це гл҃етъ г҃ь вседръжитель , а҆ще и҆ꙁнемо́жеⷮ пре ѻ҆ста́нкомъ людїи сихъ въ ѻ҆́нⷯѣ дн҃ехъ . е҆да̀ и предо мно́ю иꙁнемо́жеⷮ , гл҃етъ г҃ь вседръжи́тель · Си́це гл҃етъ г҃ь вседръжи́тель , с҄е а҆́ꙁъ сп҃сꙋ лю́ди моѧ̀ ѿ ꙁемлѧ̀ восточныѧ , и҆ ѿ ꙁемлѧ̀ ꙁа́паⷣныѧ . и҆ въведꙋ ѧ҆̀ въ ꙁемлю иⷯ и҆ вселю́сѧ посредѣ і҆ерⷵли́ма , и҆ бꙋдꙋтъ м҄и въ люди , и҆ а́ꙁъ бꙋдꙋ и҆мъ въ б҃а въи҆́стин̾нꙋ и҆ въ пра́вдꙋ · Си́це гл҃етъ г҃ь вседръжи́тель , дꙋ ѹ҆крѣпѧ́тсѧ рꙋ́ки ва́ша слы́шащихъ въ дн҃и с҄и словеса̀ с҄и ѿ ѹ́стъ пррⷪ‍҇ческь , ѿ негоже дн҃е ѻ҆снова́сѧ хра́мъ г҃а вседръжи́телѧ , и҆ цр҃кви ѿнелѣже съꙁда́сѧ . ꙁане прежⷣе дн҃їи ѻ҆́нѣхъ м̾ꙁда чл҃коⷨ не бѣ въ ѹ҆спⷯѣ , и҆ м̾ꙁда ското не бѧше , и҆ и҆сходѧщемꙋ и҆ въходѧщемꙋ не б҄ѣ мира ѿⷮ печа́ли , и҆ послю̀ вс҄ѧ чл҃ки когождо на и҆скренѧго свое̑го . и҆ нн҃ѣ не по дн҃емъ ѻ҆́нѣмъ пръвымъ а҆́ꙁъ сътворю̀ ѻ҆стан̾кꙋ людїи си́хъ , гл҃етъ г҃ь вседръжи́тель , н҄о покажꙋ ми́ръ . вино да́сть плоⷣ сво́и , и҆ ꙁемлѧ̀ да́сть жи́та своѧ̀ , и҆ нб҃о да́сть вла́гꙋ свою . и҆ наслѣ́дѧтъ ѻ҆стан̾кꙋ лю́дїи мои̑хъ всѧ с҄и . и҆ бꙋдете ꙗ҆́коже бѣсте въ клѧ́твꙋ въ ꙗ҆́ꙁы́цехъ до́ме і҆ѹ́довъ , и҆ до́ме і҆ил҃в̾ . та́ко провождꙋ в҄ы , и҆ бꙋдете въ блⷵве́нїе · дръꙁа́ите , и҆ крепѣтеⷵ рꙋка́ми вашими . ꙁане си́це гл҃етъ г҃ь вседръжи́тель , ꙗ҆коже помы́слихъ ѻ҆ꙁлоби́ти в҄ы , внегда̀ прогнѣваша м҄ѧ ѿц҃ы ва́ши , гл҃етъ г҃ь вседръжи́тель , и҆ не покаѧ́хсѧ , тако ѻ҆пол̾чихсѧ . и҆ помы́шлѧю въ дн҃и сїѧ добро̀ сътвори́ти і҆ерⷵли́мꙋ и҆ до́мꙋ і҆ѹ́довꙋ , дръꙁа́ите . си̑ словеса̀ ꙗ҆́же сътвори́те , гл҃ите и҆́стин̾нꙋ ко́ждо и҆скренемꙋ свое̑мꙋ . и҆стиннꙋ и҆ сꙋдъ ми́ренъ сꙋди́те въ вра́техъ свои̑хъ . и҆ кождо ѕло́бы и҆скренѧ́го свое̑го не помышлѧ́ите въ срⷣцыхъ ва́шиⷯ . и҆ клѧ́твы и҆ л̾жа не люби́те , ꙁане вс҄ѧ сѝ въꙁненавидѣхъ , гл҃етъ г҃ь вседръжитель · И҆ бы́сть сло́во г҃а вседръжи́телѧ къ мнѣ , гл҃ѧ , си́це гл҃етъ г҃ь ввседръжи́тель , по́стъ четве́ртыи , и҆ по́стъ пѧ́тыи , и҆ по́стъ сеⷣмыи , и҆ по́стъ десѧ́тыи бꙋдетъ до́мꙋ і҆ѹ́довꙋ въ ра́дость , и҆ въ весе́лїе , и҆ въ праꙁⷣники бл҃гы , и҆ въꙁвеселитесѧ , і҆ и́стиннꙋ и҆ ми́ръ въꙁлюби́те · Си́це гл҃етъ г҃ь вседръжи́тель , е҆щѐ лю́дїе мно́ѕи прїидꙋтъ , и҆ живꙋще́и въ гра́дѣхъ мно́ѕѣхъ . и҆ сън̾мꙋтсѧ живꙋщеи въ пѧтигра́дъ въ е҆ді́нъ градъ , гл҃юще , грѧдѣмъ и҆дꙋще моли́тисѧ лицю̀ гн҃ю вседръжи́телевꙋ , и҆ въꙁыска́ти лица̀ гн҃ѧ вседръжи́телева . и҆дꙋ и҆ а́ꙁъ . и҆ прїидꙋтъ лю́дїе мно́ѕи , и҆ ꙗ҆ꙁы́ци мно́ѕи въꙁыска́ти лица̀ г҃а вседръжи́телѧ въ і҆ерⷵли́мѣ , и҆ ѻ҆цыститисѧ преⷣ лицеⷨ г҃а вседръжи́телѧ · Си́це гл҃етъ г҃ь вседержитель , во ѻ́ны дн҃и и҆меⷮсѧ де́сѧть мꙋжь ѿ всⷯѣ пле́менъ ꙗ҆ꙁы́ческиⷯ , і҆ и҆мꙋтсѧ ꙁа ри́ꙁꙋ мꙋжа жидови́на , гл҃юще , и҆́деⷨ с тобо́ю , ꙁане слы́шахоⷨ ꙗ҆́ко б҃ъ с ва́ми еⷵ ·
Глⷡ‍҇а , ѳ҃ · Бг҃осмышленїе словесѐ гн҃ѧ на́ ꙁемлю а҆драха и҆ дама́ска жрътва е҆мꙋ . ꙁане г҃ь приꙁритъ на чл҃ки и҆ на вс҄ѧ колѣна і҆и̑л҃ева . и҆ е҆ѳа́мъ въ предѣлы е҆го , тѷръ , и҆ сидо́нъ , ꙗ҆́ко ѹ҆мꙋдрѣсте ѕѣло . и҆ съꙁда̀ тѷръ твердь себѣ , и҆ пощадѣ себѣ сребро̀ ꙗ҆́ко пе́рсть , и҆ ꙁла́то ꙗ҆́ко бре́нїе пꙋтное · Сего ради г҃ь ꙁако́нонаслѣдитъ ѧ҆̀ , и҆ пораꙁитъ въ мо́ре си́лꙋ е҆го , и то́и ѻ҆гнемъ поꙗ҆́стьсѧ . и҆ ви́дитъ а҆скало́нъ , и҆ ѹ҆бои́тсѧ . и҆ га́ꙁа , и҆ ѻ҆строп̾ти́тсѧ ѕѣло . и҆ а҆к̾каро́нъ , ꙗ҆́ко постыдѣсѧ ѻ҆ прегрѣшенїи е҆го . и҆ поги́бнетъ црⷵтво ѿ га́ꙁы , и҆ а҆скалонъ не и҆́мать всели́тисѧ · И҆ вселѧ́тсѧ и҆ноплеме́нницы въ а҆ꙁотъ , и҆ раꙁрⷣꙋшꙋ досажде́нїе и҆но племен̾никомъ . і҆ и҆ꙁмꙋ кро́вь иⷯ ѿ ѹ́стъ и҆хъ , и ме́рꙁость и҆хъ посредѣ ꙁꙋбъ и҆хъ . и҆ ѻ҆ста́вѧтсѧ и҆ сїи б҃ꙋ на́шемꙋ , и҆ бꙋдꙋтъ ꙗ҆́ко ты́сѧщникъ въ домꙋ̀ і҆ѹ́довѣ , и҆ а҆к̾каро́нъ ꙗ҆́ко и҆е̑в̾вꙋсеи . и҆ поⷣ ставлю храмꙋ мое̑мꙋ въꙁдвиженїе не ми́моходи́ ти ни въꙁврати́ти , и҆ ктомꙋ не и҆́мать прїити на нѧ̀ николи́же выгонѧ́и , ꙗ҆́ко нн҃ѣ видѣхъ ѻ҆чи ма мои́ма · Радꙋ́исѧ ѕѣло дщ̑и сїѻ́нѧ , проповѣда́и дщ̑и і҆ерⷵли́млѧ . се цр҃ь твои грѧдет̾ т҄и пра́ве денъ и҆ сп҃саа́й . тои кро́токъ , и҆ всⷣѣ на ꙗ҆ре́мникъ и҆ жре́бецъ ю҆́нъ . и҆ потребиⷮ ѻ҆рꙋжїѧ ѿ е҆фре́ма , и ко́нѧ ѿ і҆ерⷵли́ма . и҆ потреби́тъ лꙋкъ бра́нныи , и речетъ ми́ръ ꙗ҆ꙁы́комъ . и҆ ѻ҆бладае̑тъ вода́ми ѿ мо́рѧ и҆ до мо́рѧ , и҆ ѿ рѣкъ до и҆схо́дищъ ꙁемлѝ . и҆ т҄ы въ кро́вь ꙁавѣта свое̑го и҆спꙋсти́лъ е҆си ѹ҆́ꙁники твоа̀ ѿ рова не и҆мꙋща воды̀ . сѧ́дет въ твердѣ свѧ́ꙁани сон̾мища , и҆ ꙁа е҆ді́нъ дн҃ь прише́ствїю т҄и сꙋгꙋ́бо въꙁвратит̾ т҄и . ꙁане ж напрѧго́хъ т҄ѧ себѣ і҆ѹ́до ꙗ҆́ко лꙋ́къ , і҆ и҆с по́лнихъ е҆фрѣма . и҆ въꙁдвигнꙋ ча́да твоа̀ сїѻ́не на ча́да е҆́ллин̾ска , и҆ посѣщꙋ т҄ѧ ꙗ҆́ко ѻ҆рꙋжїе хра́ бра · И҆ г҃ь на ни́хъ ꙗ҆́виⷮсѧ , і҆ и҆ꙁыдетъ ꙗ҆ко мол нїѧ стрѣла е҆го . и҆ г҃ь б҃ъ вседръжи́тель въ трꙋбꙋ вострꙋ́битъ , і҆ и́детъ въ шꙋмѣ преще́нїа свое̑го . и҆ г҃ь вседержи́тель ꙁащити́тъ и҆хъ , и поꙗ̑дѧ́тъ ѧ҆̀ , и҆ посы́плютъ и҆хъ ка́менїемъ пра́ щнымъ . і҆ и҆спїютъ кро́вь и҆хъ ꙗ҆́ко вино , і҆ и҆с плънь ѻ҆кри́нъ е҆ле́ѧ , и҆ ꙗ҆́ко ѻ҆лта́рь . и҆ сп҃ сетъ ѧ҆̀ г҃ь б҃ъ и҆хъ въ дн҃ь ѻ҆́нъ ꙗ҆ко ѻ҆́вца лю́ди е҆го , ꙁанѐ ка́менїе ст҃о валѧеⷮсѧ на ꙁеⷨли еⷢ‍҇ . ꙗ҆́ ко е҆же бл҃го томꙋ̀ , и҆ е҆же добро̀ томꙋ̀ . пшени́ца ю҆́ношамъ , и҆ вино̀ бл҃гоѹ҆хан̾но въ ю҆́ноты и҆ дв҃ы ·
Глⷡ‍҇а , і҃ · Проси́те ѿ г҃а до́жда въ вре́мѧ ра́но и поꙁ̾дно . г҃ь сътвори пи́рь виденїѧ , и до́ждь ꙁи́менъ да́сть и҆мъ , и҆ комꙋж до ꙁелїе на селѣ . ꙁане провѣща́ющеи гл҃аша трꙋ́ды , и҆ вражи́тели вѣдѣнїѧ ло́жна , и҆ со́нїѧ л̾жа̀ гл҃ахꙋ и҆ сꙋе́тно ѹ҆тѣша́хꙋ сего ради и҆ꙁъꙗ҆́шасѧ ꙗ҆ко ѻ҆́вца , и҆ ѻ҆ꙁлоби́шасѧ ꙗ҆́ко не бѣ и҆сцѣле́нїѧ · На па́стырѧ прогнѣва́сѧ ꙗ҆́рость моѧ̀ , и҆ на а́гньца моѧ̀ посѣщꙋ . и҆ посѣти́тъ г҃ь б҃ъ вседръжи́тель ста́да свое̑го до́мꙋ і҆ѹ́дова , и҆ ѹ҆чини́тъ ѧ҆̀ ꙗ҆ко конѧ̀ лѣпа е҆мꙋ въ бра́ни . и҆ ѿ него̀ приꙁрѣ , и҆ ѿ него̀ ѹ҆чини , и҆ ѿ него лꙋкъ въ дꙋхъ ꙗ҆рости мое́ѧ , и҆ꙁ него и҆ꙁыидетъ всѧⷦ‍҇ и҆ꙁгонѧ̀ ѻ҆ томъ . и҆ бꙋдꙋтъ ꙗ҆́ко хра́бри попира́юще бренїе на пꙋтехъ въ бра́ни , и҆ ѻ҆полча́тсѧ ꙗ҆́ко г҃ь с ни́ми , и҆ постыдѧ́тсѧ вса́дници кон̾нїи · И҆ ѹ҆крѣплю до́мъ і҆ѹ́довъ , и҆ до́мъ і҆ѻ́сифовъ сп҃сꙋ , и҆ вселю ѧ҆̀ ꙗ҆ко въꙁлобихъ ѧ҆̀ . и҆ бꙋдꙋтъ в не́же кова́ръство не въꙁврати́хъ и҆хъ . ꙁане а҆ꙁъ г҃ь б҃ъ и҆хъ и҆ ѹ҆слы́шꙋ ѧ҆̀ . и҆ бꙋдꙋтъ ꙗ҆́ко хра́бри е҆фрѣмови , и҆ въꙁра́дꙋетсѧ срⷣце и҆мъ ꙗ҆́ко ѿ вина̀ . и҆ ча́да своѧ̀ ви́дѧтъ , и҆ въꙁвеселѧⷮсѧ , и҆ въꙁра́дꙋетсѧ срⷣце и҆мъ ѻ҆ г҃и . въꙁвѣщꙋ и҆мъ , и҆ прїимꙋ ѧ҆̀  , и҆ ѹ҆мно́жатсѧ ꙗ҆́коже бѣа́хꙋ мно́ѕи . и҆ всѣю ѧ҆̀ въ лю́дехъ , и҆ да́лнїи помѧнꙋт̾ м҄ѧ , и҆ въспита́ютъ ча́да своа̀ и҆ ѻ҆братѧ́тсѧ . и҆ въꙁвращꙋ ѧ҆̀ ѿ ꙁемлѧ̀ е҆гѷпет̾ски , и҆ ѿ а҆сѷрїи прїимꙋ ѧ҆̀ , и҆ въ галаа̑ди́тъ и҆ въ лива́нъ въведꙋ ѧ҆̀ , и҆ не и҆́мать ѻ҆ста́ти ѿ ниⷯ н҄и е҆ді́нъ · и҆ про́идꙋтъ въ мо́ре ѹ҆́ꙁко , и҆ пораꙁѧтъ мо́ре во́лны , і҆ и҆с̾сѧчютъ вс҄ѧ глꙋбины рѣчныѧ . и҆ раꙁ̾дрꙋшитсѧ всѧ́ко досажⷣенїе а҆сѷрїиско , и҆ скѷпетръ е҆гѷпет̾скь ѿи̑меⷮсѧ и҆ ѹ҆крѣплю ѧ҆̀ ѻ҆ г҃и бѕ҃ѣ и҆хъ , і҆ ѻ҆ и҆мени е҆го восхалѧⷮсѧ , гл҃етъ г҃ь ·
Глⷡ‍҇а , а҃і · Раꙁве́рꙁи лива́не две́ри своѧ , и҆ да поꙗ҆́сть ѻгнь тисїе твое . да пла́че вопльствиⷮ пѷти́съ ꙁанѐ падѐ кедръ , ꙗ҆́ко вельмо́жа вельмѝ ѻ҆стрⷶсти́шасѧ . въспла́че вопльстви́те дꙋби васинитиⷣстїи , ꙗ҆ко ниꙁвержесѧ дꙋбра́ва съсажⷣеннаѧ . гла́съ пла́чющихъ па́стырь , ꙗ҆́ко ѻ҆стрⷵтисѧ величїе и҆хъ . глаⷵ въпїющихъ лев̾ , ꙗ҆́ко погꙋбисѧ шата́нїе і҆ѻ҆рдане · Си́це гл҃етъ г҃ь вседръжи́тель , паси́те ѻ́вца ꙁаколе́нїю , ꙗ҆́же стѧжа́вшеи ѧ҆̀ и҆скала́хꙋ и҆ не раска́ѧхꙋсѧ . и҆ прода́ющеи ѧ҆̀ гл҃ахꙋ , блⷵвенъ г҃ь , и҆ ѻ҆богати́хомсѧ . и҆ па́стыри и҆хъ не печа́хꙋсѧ ничи́мже ѻ҆ ни́хъ · Сего ради не пощажⷣꙋ ктомꙋ̀ на живꙋщиⷯ по ꙁемлѝ , гл҃етъ г҃ь . и҆ се а҆ꙁъ предамъ чл҃ки кого́жⷣо в рꙋцѣ и҆скренемꙋ и҆ в рꙋ́цѣ цр҃ю свое̑мꙋ . і҆ и҆с̾сѣкꙋтъ ꙁемлю , и҆ не и́мамъ и҆ꙁѧ́ти ѿ рꙋкѝ и҆хъ . и҆ ѹ҆пасꙋ ѻ́вца ꙁаколе́нїю въ ꙁемлѝ ханаа́мли . и҆ прїимꙋ себѣ дв҄а жеꙁла̀ , е҆ді́наго нарⷯѣ добротꙋ̀ , а҆ дрꙋгаго нарѣхъ с̾хиниꙁмꙋ , и҆ ѹ҆пасꙋ ѻ́вца . і҆ и҆ꙁмꙋ тр҄и па́стырѧ въ мⷵцъ е҆ді́нъ , и҆ ѻ҆тѧжи́тъ дш҃а моѧ на нѧ , и҆бо дш҃а и҆хъ въꙁывахꙋ на́ мѧ . и҆ рѣхъ , не ѹпасꙋ васъ . и ѹ҆мира́ющїѧ , да ѹ́мретъ . і҆ и҆щеꙁа́ющїѧ , да и҆ще́ꙁнетъ . и҆ про́чаѧ да поꙗ҆́сть ка́ѧждо пло́ть бли́жнѧго свое̑го · И҆ прїимꙋ̀ жеꙁлъ мои до́брыи , и҆ ѿврьгꙋ и҆̀ раꙁори́ти ꙁавѣтъ мои и҆же ꙁавѣща́хъ къ всѣмъ лю́деⷨ ꙁемлѝ . и҆ раꙁори́тсѧ въ дн҃ь ѻ́нъ . и҆ раꙁꙋмѣ́ютъ хананеѝ ѻ́вца хранѧ́щаѧ ми сѧ , ꙁанѐ сло́во гн҃е е҆сть · И҆ рекꙋ к нимъ , а҆ще добро преⷣ ва́ми еⷵ , дадите м̾ꙁдꙋ м҄и , и҆л҄и ѿрецѣтесѧ , и҆ даша м̾ꙁдꙋ м҄и тридесѧть сре́бръникъ . и҆ рече г҃ь къ мн҄ѣ , вложѝ ѧ҆̀ в̾ горни́лъ и҆ смотрѝ а҆ще и҆скꙋше́но еⷵ и҆мже ѻ́браꙁомъ и҆скꙋше́нъ бы́хъ по ни́хъ · и҆ прїѧхъ тридесѧть сре́бръникъ , и҆ вложихъ и҆хъ въ храⷨмъ гн҃ь в̾ горни́лъ . и҆ ѿве́ргъ же́ꙁлъ вторы́и схини́ꙁма , раꙁори́ти ꙁавѣтъ и҆же посредѣ і҆ѹ́ды и҆ посредѣ і҆и̑л҃ѧ · И҆ рече г҃ь къ мнѣ , е҆ще прїимꙋ себѣ сосꙋды па́стыр̾ски па́стырѧ не быва́лца , ꙁанѐ с҄е а҆ꙁъ въꙁдви́гнꙋ па́стырѧ небыва́лца на ꙁемлѝ , ѹ҆ги́бшаѧ не посѣти́тъ , и҆ ꙁаблꙋждьшаѧ не и́мать въꙁыска́ти , и҆ съкрꙋше́ныѧ не и́мать и҆сцѣли́ти , и҆ съдра́выѧ не и́мать напра́вити , и҆́мѧ и҆ꙁбра́нныхъ поѧсть , и҆ гле́ꙁны иⷨ и҆ꙁвїетъ . ѠѼ пасꙋщеи сꙋ́етнаѧ и҆ ѻ҆ста́вльше ѻ҆вца . мечь на мы́шцꙋ е҆го , и҆ на ѻ́ко е҆мꙋ десно́е . мы́шца е҆го с̾хнꙋщи да ѹ́с̾хнетъ , и҆ ѻ́ко е҆мꙋ десное ѻ҆слѣпа́ѧ да ѻ҆слѣп̾нетъ ·
Глⷡ‍҇а , в҃і · Бг҃осмышле́нїе словесе гн҃ѧ на і҆и̑л҃ѧ . гл҃етъ г҃ь проп̾ныи нб҃о , и҆ ѻ҆снова́выи ꙁе́млю , и҆ съꙁида́ѧ дх҃ъ чл҃кꙋ в неⷨ . с҄е а҆ꙁъ полага́ю і҆ерⷵлима ꙗ҆́ко преⷣдве́рїѧ движе́маѧ всѣмъ лю́демъ ѻ́крⷵтъ . н҄о і҆ѹ́да бꙋдетъ ѻ҆сѣде́нїе на і҆ерⷵли́ма . и҆ бꙋдетъ въ дн҃ь ѻ́нъ , положꙋ̀ і҆ерⷵли́ма ка́мень попира́ющсѧ всѣми ꙗ҆ꙁы́ки . и҆ всѧк̾ попира́ѧи е҆го рꙋга́ѧ порꙋга́етсѧ , и҆ съберꙋтсѧ вонь вс҄и ꙗ҆́ꙁы́цы ꙁеⷨлѧ̀ · Въ дн҃ь ѻ́нъ , гл҃еⷮ г҃ь вседръжитель , поражꙋ̀ всѧ́къ ко́нь въ прежасъ , и҆ вса́дника е҆мꙋ въ беꙁꙋмїе . и҆ на домъ і҆ѹ́довъ ѿвръꙁꙋ ѻ́чи моѝ , и҆ всѧ̀ ко́нѧ лю́дем̾ поражꙋ̀ въ ѻ҆слѣпле́нїе . и҆ рекꙋтъ ты́сѧщницы і҆ѹ́дови вс҄и въ срⷣцыхъ свои̑хъ , ѻ҆брѧщемъ себѣ живꙋщаѧ въ і҆ерⷵлимѣ ѻ҆ г҃ѣ вседръжи́тели бѕ҃ѣ и҆хъ · Въ дн҃ь ѻ́нъ положꙋ ты́сѧщники і҆ѹ́дины ꙗ҆́ко главню̀ ѻ́гньнꙋ въ дрова̀ , и҆ ꙗ҆́ко свѣщꙋ ѻ́гньнꙋ въ сте́блїе . и҆ поѧдѧ́тъ ѻ҆деснꙋю и҆ ѻ҆шю́ю васъ вс҄ѧ лю́ди ѻ҆крⷵтъ . и҆ всели́тсѧ і҆ерⷵлимъ е҆ще в себѣ на ꙁемлѝ . и҆ сп҃сетъ г҃ь се́ла і҆ѹ́дова ꙗ҆́коже и҆спръва , ꙗ҆́ко да не велича́етсѧ похва́ла до́мꙋ двд҃ва , и҆ велича́нїѧ живꙋщимъ въ і҆ерⷵлимѣ на і҆ѹ́дꙋ · И҆ бꙋдетъ въ дн҃ь ѻ́нъ ꙁащи́титъ г҃ь ѿ живꙋщиⷯⷯ въ і҆ерⷵлі́мѣ , и҆ бꙋдетъ не́мощныи в нихъ в̾ тои дн҃ь ꙗ҆́ко двд҃ъ , а҆ до́мъ двд҃овъ ꙗ҆ко домъ бж҃їи , ꙗ҆́ко а҆гг҃лъ гн҃ь преⷣ ними И҆ бꙋдетъ въ дн҃ь ѻ́нъ въꙁыщꙋ и҆ꙁѧ́ти вс҄ѧ ꙗ҆́ꙁы́ки грѧдꙋщаѧ на і҆ерⷵлиⷨ . і҆ и҆ꙁлїю на до́мъ двд҃въ , и҆ на живꙋщаа въ і҆ерⷵлимъ дх҃ъ блгⷣти и҆ щедроⷮ . и въꙁрѧ́тъ на́нь е҆гоже прободоша . и҆ пла́че вопльствѧтсѧ ѻ҆ немъ плака́нїемъ ꙗ҆́ко ѻ҆ воꙁлю́блен̾нѣмъ , и҆ ѻ҆стрⷵтѧ́тсѧ ѻ҆ немъ болѣꙁньно ꙗ҆́ко ѻ҆ перве́нцѣ · Въ дн҃ь ѻ́нъ въꙁвели́читсѧ пла́чевопльствїе въ і҆ерⷵли́мѣ , ꙗ҆ко пла́чево́пльствїе ремо́на на́ поли магедо́нѣ . и҆ пла́четсѧ ꙁемлѧ̀ на колѣна . колѣ́на ѻ҆ себѣ . колѣ́на до́мꙋ двд҃ва ѻ҆ себѣ , и҆ же́ны иⷯ ѻ҆ себѣ . колѣно до́мꙋ наѳа́нова ѻ҆ себѣ , и҆ же́ны и҆хъ ѻ҆ себѣ . колѣно до́мꙋ лев̾вѷина ѻ҆ себѣ , и҆ жены и҆хъ ѻ҆ себѣ . колѣно симеѻ́не ѻ҆ себѣ , и҆ же́ны и҆хъ ѻ҆ себѣ . вс҄ѧ про́чаѧ колѣнⷶ колѣно и҆ колѣно ѻ҆ себѣ , и҆ жены и҆хъ ѻ҆ себѣ ·
Глⷡ‍҇а , г҃і · Въ дн҃ь ѻ́нъ бꙋдетъ всѧ́ко мѣсто раꙁверꙁа́ѧсѧ до́мꙋ двд҃вꙋ и҆ живꙋщиⷨ въ і҆ерⷵлі́ме въ подвиже́нїе и҆ въ раꙁдѣле́нїе · И҆ бꙋдетъ въ дн҃ь ѻ҆н̾ гл҃етъ г҃ь саваѻ́ѳъ , потреблю̀ и҆менⷶ непрїѧꙁньныхъ телесъ ѿ ꙁемлѧ̀ , и҆ ктомꙋ не бꙋдет̾ и҆мъ помѣне́нїе . и҆ лжа́ѧ пррⷪ‍҇ки , и҆ дꙋхъ нечи́стыи и҆ꙁмꙋ̀ ѿ ꙁемлѧ̀ · И бꙋдетъ а҆ще проречетъ чл҃къ  , и҆ речетъ к̾ немꙋ ѿц҃ъ е҆го и҆ мт҃и е҆го рожⷣшаѧ е҆го не жи́въ бꙋдеши , ꙗ҆́ко л̾жа гл҃а въ и҆мѧ гн҃е . и҆ ꙁапнете е҆мꙋ ѿц҃ъ е҆го и҆ мт҃и еⷢ‍҇ е҆гда̀ пррⷪ‍҇чествовати начнетъ · И҆ бꙋдетъ въ дн҃ь ѻ́нъ , постыдѧⷮсѧ пррⷪ‍҇цы ко́ждо ѿ видѣнїѧ е҆мꙋ не пррⷪ‍҇чествова́ти и҆мъ , и҆ ѻ҆блекꙋтсѧ въ кожꙋ срънинꙋ ꙁанѐ сълга́ша . и҆ рече́тъ , нѣсмь пррⷪ‍҇къ а҆ꙁъ , ꙗ҆́ко чл҃къ дѣлаѧ́й ꙁе́млю а҆ꙁъ е҆смь , ꙁанѐ чл҃къ роди мѧ ѿ ю́ности моеѧ · И҆ рекꙋтъ к не́мꙋ , чт҄о ꙗ҆́ꙁва с҄и посредѣ рꙋкꙋ твое́ю . и҆ рече , е҆же прободо́ша м҄ѧ въ домꙋ въꙁлю́блен̾нѣм̾ м҄и · ѻ҆рꙋжїе въста́ни на па́стырѧ мое̑го , и҆ на мꙋжа ѿ колѣна мое̑го , гл҃етъ г҃ь вседръжи́тель . поражꙋ̀ па́стырѧ , и҆ раꙁы́идꙋтсѧ ѻ́вца . и҆ ѻ҆бращꙋ рꙋкꙋ мою на малы́ѧ па́стырѧ · И҆ бꙋдетъ въ дн҃ь ѻ́нъ на всю̀ ꙁе́млю , гл҃етъ г҃ь , дв҄ѣ е҆ѧ ча́сти потребите́сѧ и҆ ѹ҆ги́блете , а҆ третїа ѻ҆ста́нетъ на не́и . и҆ проведꙋ третїю ча́сть с̾квоꙁѣ ѻ́гнь , и҆ раꙁдегꙋ ѧ҆̀ ꙗ҆́коже раждиꙁа́етсѧ сребро̀ , і҆ и҆скꙋшꙋ ѧ҆̀ ꙗ҆́коже и҆скꙋша́етсѧ ꙁла́то . то́и приꙁоветъ и́мѧ мое , и҆ а҆ꙁъ ѹ҆слы́шꙋ и҆̀ , и҆ рекꙋ , лю́дїе моѝ с҄и сꙋть . и҆ тїи рекꙋтъ г҃ь б҃ъ мо́и ·
Глⷡ‍҇а , д҃і · Сѐ де́нь гн҃ь грѧде́тъ , и҆ раꙁдѣлитсѧ коры́сть твоѧ в тебѣ . и҆ съберꙋ вс҄ѧ ꙗ҆́ꙁы́ки на і҆ерⷵлимъ въ бра́нь , и҆ пре́имꙋтъ гра́дъ , и҆ расхитѧтсѧ домове , и҆ же́ны ѻ҆сквернѧ́тсѧ · И҆ и҆ꙁы́идетъ по́лъ гра́да въ плѣне́нїе , а҆ ѻ҆ста́нокъ людїи моиⷯ не и́мꙋтсѧ потреби́ти ѿ гра́да · И҆ и҆ꙁы́идетъ г҃ь , и҆ ѻ҆полчи́тсѧ въ ꙗ҆ꙁы́цехъ ѻ́нѣхъ , ꙗ҆́коже дн҃ь ѻ҆плъче́нїю е҆го въ дн҃ь бра́ни . и҆ прише́дъ ста̀ г҃ь б҃ъ мой , и҆ вс҄и ст҃їи с ниⷨ · И҆ ста́нета но́ѕѣ е҆го въ дн҃ь ѻ́нъ на горѣ е҆леѻ́н̾стеи , ꙗ҆́же е҆сть прѧ́мо і҆ерⷵлимꙋ на восто́къ . и҆ раꙁведетсѧ гора̀ е҆леѻн̾скаѧ по́лъ еѧ̀ къ востокоⷨ , и҆ полъ еѧ̀ къ морю , про́пасть ве́лїѧ ѕѣло . и҆ ѹ҆кло́нитсѧ полъ горы̀ на сѣверъ , и полъ еѧ на ю́гъ , дебрь ве́лїѧ . и҆ ꙁасы́плетсѧ дебрь го́рнѧа , и҆ къ прилежа́щїи прил̾пнетъ де́брь го́рнѧа и҆ до нас̾са . и҆ нарастеⷮ , ꙗ҆́коже нарасте ѿ лица̀ трꙋсꙋ въ дн҃ь ѻ҆ꙁїѧ цр҃ѧ і҆ѹ́дова · И҆ прїидетъ г҃ь б҃ъ мои , и҆ вс҄и ст҃їи с нимъ . и҆ бꙋдетъ въ дн҃ь ѻ́нъ , не бꙋдетъ свѣтъ н҄о ꙁима̀ и҆ мра́ꙁъ , бꙋдетъ дн҃ь е҆ді́нъ , и҆ дн҃ь то́и ꙁна́емъ бꙋдетъ гв҃и , и҆ не дн҃ь и҆ не но́щь , и҆ при ве́чере бꙋдет̾ свѣтъ · И҆ въ дн҃ь ѻ́нъ и҆ꙁы́идетъ вода̀ жи́ва ѿ і҆ерⷵлима , полъ еѧ̀ въ мо́ре прьвое , и҆ полъ еѧ̀ въ мо́ре послѣднее . въ жатвꙋ и҆ въ ве́снꙋ бꙋдеⷮ та́ко . и҆ бꙋдетъ г҃ь въ цр҃ѧ по всеи ꙁемлѝ . въ дн҃ь ѻ́нъ бꙋдетъ г҃ь е҆діⷩ‍҇ і҆ и́мѧ е҆го е҆ді́но , ѻ҆бходѧ̀ всю ꙁе́млю и҆ пꙋсты́нѧ ѿ гавалъ и҆ до рем̾мона на ю́гъ і҆ерⷵлимꙋ . и҆ въꙁнесе́тсѧ на мѣстѣ , и҆ пребꙋдеⷮ ѿ вра́тъ венїами́нь до мѣста вра́тъ пръвыхъ и҆ даже до вра́тъ ѹ҆гол̾ныхъ . и҆ ѿ стол̾па̀ а҆нани́лъ и҆ до поⷣточи́лїѧ цр҃ѧ . и҆ вселѧ́тсѧ во́нь , и҆ а҆наѳе́ма не бꙋдетъ ктомꙋ̀ , и҆ всели́тсѧ і҆ерⷵлимъ надѣ́ющисѧ · И҆ с҄е бꙋдетъ паде́нїе е҆же и҆с̾сѣчетъ г҃ь вс҄ѧ лю́ди , е҆ли́ко вое̑ва́ша на і҆ерⷵлимъ . і҆ и҆ста́ютъ пло́ти и҆мъ стоѧ́щемъ на нога́хъ и҆мъ , и҆ ѻ҆чеса̀ и҆мъ и҆стекꙋтъ и҆ꙁъ ѻ҆бо́чїи и҆хъ , и҆ ꙗ҆ꙁы́къ и҆хъ растаеⷮ въ ѹ҆стѣхъ и҆хъ . и҆ бꙋдетъ въ дн҃ь ѻ́нъ ѹ́жасъ гн҃ь ве́лїи на ни́хъ . і҆ и҆метъ ко́ждо ꙁа́ рꙋкꙋ бли́жнѧго свое̑го , и҆ прило́житсѧ рꙋка̀ е҆го къ рꙋцѣ бли́жнѧго свое̑го , и҆ е҆ще і҆ѹ́да ѻ҆полчи́тсѧ въ і҆ерⷵлимѣ , и҆ съберет̾ крѣпость всѣхъ людїи ѻ́крⷵтъ , ꙁла́то и҆ сребро̀ и҆ ри́ꙁы въ мно́жествїе ѕѣло . и҆ с҄е е҆сть паде́нїе ко́немъ , и҆ м̾скомъ , вельблю́домъ , и҆ ѻ҆слоⷨ , и҆ всѣмъ ско́томъ сꙋщимъ въ плъцѣхъ ѻ́нѣхъ по паде́нїю семꙋ . и бꙋдетъ е҆ли́ко а҆ще ѻ҆ста́нетъ ѿ всѣхъ ꙗ҆ꙁы́къ прише́дъшихъ на і҆ерⷵли́мъ , и҆ въꙁы́идꙋтъ лѣто на лѣто покланѧ́тисѧ цр҃ю г҃ꙋ вседръжи́телю , и҆ праꙁнова́ти въ праꙁⷣньство скѷнопигїино · И҆ бꙋдетъ е҆ли́ко а҆ще не въꙁы́идꙋтъ ѿ всѣхъ пле́менъ ꙁемлѧ̀ въ і҆ерⷵлимъ поклони́тисѧ цр҃ю г҃ꙋ вседръжи́телю , и҆ сї ѻ́нѣхъ приложатсѧ , не бꙋдетъ на ни́хъ до́жда . а҆ще ли же колѣно е҆гѷпет̾ско не въꙁы́идетъ ни прїидетъ , и҆ на си́хъ бꙋдетъ ꙗ҆́ꙁва е҆ю́же а҆ще ѹ҆раꙁи́тъ г҃ь вс҄ѧ ꙗ҆ꙁы́ки е҆ли́ко а҆ще не въꙁы́идꙋтъ праꙁнова́ти праꙁника скѷнопигїѧ . с҄е бꙋдетъ грѣхъ е҆гѷптꙋ , и҆ грѣхъ всѣмъ ꙗ҆ꙁыкомъ е҆ли́ко а҆ще не въꙁы́идꙋтъ праꙁнова́ти пра́ꙁникъ скѷнопигїиⷩ‍҇ . Въ дн҃ь ѻ́нъ бꙋдетъ е҆же въ ѹ҆ꙁдѣ коне́ви ст҃о г҃а вседръжи́телѧ , и҆ бꙋдꙋтъ коно́би въ домꙋ гн҃и ꙗ҆́ко ча́шⷶ преⷣ лицемъ ѻ҆лта́реви . и҆ бꙋдетъ всѧкъ коно́бъ въ і҆ерⷵлимѣ и҆ въ і҆ѹ҆де́и ст҃о гв҃и вседръжи́телю . и прїидꙋтъ вс҄и жрꙋщеи , и҆ прїимꙋтъ ѿ нихъ и҆ сварѧⷮ в нихъ . и҆ не бꙋдетъ ханане́и е҆ще въ храмѣ г҃а вседръжи́телѧ въ дн҃ь ѻ́нъ ·
Конецъ прⷪ‍҇ркꙋ ꙁаха́рїи . и҆́мать в себѣ , Глⷡ‍҇а , д҃і · 
