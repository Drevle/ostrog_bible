АГГЄ́И ПРО҃РКЪ
Глⷡ‍҇а , а҃ · Въ второ́е лѣто при да́рїи цр҃и , въ ше́стыи мⷵць въ прьвыи мⷵца · Бы́сть сло́во гн҃е в рꙋ́кꙋ а҆г̾ге́ѧ пррⷪ‍҇ка , гл҃ѧ , рцы̀ ѹ҆бо къ ꙁорова́велю салаѳїилевꙋ ѿ колѣ́на і҆ѹ́дова , и҆ къ і҆с҃ꙋ і҆ѻ҆седе́ковꙋ і҆ере́ю вели́комꙋ , гл҃ѧ . си́це гл҃етъ г҃ь вседръжитель , гл҃ѧ , лю́дїе сїи гл҃ютъ , не прїиде вре́мѧ съꙁда́ти храⷨ гн҃ь · И҆ быⷵ слово гн҃е в рꙋкꙋ а҆г̾геѧ прⷪ‍҇рка , гл҃ѧ . врѣмѧ ѹ҆бо ва́мъ е҆сть ꙁда́ти хра́мы вашⷶ кѷлостаⷮмы , а҆ храⷨ мои ꙁапꙋстѣ · И҆ нн҃ѣ си́це гл҃етъ г҃ь вседръжитель , положи́те срⷣца ваша в пꙋтѝ ва́ша . сѣѧ́сте мно́го , и҆ вꙁѧ́сте ма́ло . ꙗ҆́ли е҆сте , и҆ не в сы́тость . пи́сте , и҆ не въ пїѧнъство . ѻ҆блеко́стесѧ , и҆ не съгрѣстесѧ в ни́хъ . и҆ събира́ѧй м̾ꙁды̀ , събра̀ въ влага́лище ѹ́тло . Си́це гл҃етъ г҃ь вседръжи́тель , положи́те срⷣца ва́ша в пꙋтѝ ва́ша . въꙁыдѣте на горꙋ̀ , и҆ ѹ҆сѣцѣте дре́ва , и҆ принесѣте и҆ съꙁи́ждете хра́мъ , и҆ бл҃говолю в немъ и҆ просла́влюсѧ , рече г҃ь . при́ꙁрѣсте на мно́га и҆ бы́ша ма́ла , и҆ внесо́сте ѧ҆̀ въ хра́м̾ и҆ ѿдꙋнꙋхъ ѧ҆̀ . сего ра́ди си́це гл҃ет̾ г҃ь вседръжи́тель , ꙁанѐ хра́мъ мои е҆сть пꙋстъ , вы́ же го́ните ко́ждо домъ свои . сего ради ѹ҆дръжитсѧ нб҃о ѿ росы̀ , и҆ ꙁемлѧ̀ ѹ҆скꙋдитъ и҆ꙁноше́нїѧ е҆ѧ на ва́съ . и҆ наведꙋ ѻ҆рꙋжїе на ꙁе́млю , и҆ на го́ры , на пшени́цꙋ , и҆ на вино̀ , и҆ на еле́и , и҆ на всѧ̀ е҆ли́ко и҆ꙁно́ситъ ꙁемлѧ̀ . и҆ на чл҃ки , и҆ на ско́ты , и҆ на всѧ̀ трꙋды рꙋчныѧ и҆хъ · И̾ слы́ша ꙁорова́вель салаѳїилевъ ѿ колѣ́на і҆ѹ́дова , и҆ і҆сꙋсъ і҆ѻ҆седе́ковъ і҆ере́и вели́кїи , и҆ вс҄и про́чїи лю́дїе гла́съ г҃а б҃а и҆хъ , и҆ сло́во а҆г̾ге́ѧ прⷪ‍҇рка , ꙗ҆́коже посла и҆̀ г҃ь б҃ъ и҆хъ к ни́мъ . и҆ ѹ҆боѧ́шасѧ лю́дїе ѿ лица̀ гн҃ѧ · И҆ рече а҆г̾ге́и а҆гг҃лъ гн҃ь в посла́нїе гн҃е лю́демъ , гл҃ѧ . а҆ꙁъ е҆смь с ва́ми , гл҃етъ г҃ь · И҆ въꙁдви́же г҃ь дх҃ъ ꙁорова́велю салаѳїилевꙋ ѿ колѣна і҆ѹ́дова , и҆ дх҃ъ і҆сꙋсꙋ и҆ѻ҆седе́ковꙋ і҆ере́ю вели́комꙋ , и҆ дх҃ъ прочїимъ всѣмъ лю́демъ . и҆ внидошⷶ и҆ творѧ́хꙋ дѣла въ хра́мѣ г҃а вседръжи́телѧ б҃а и҆хъ , въ четве́ртыи тре́тїѧго десѧте , мⷵца ше́стаго , въ второ́е лѣто при дарїи цр҃и ·
Глⷡ‍҇а , в҃ · Се́дмаго мⷵца въ прьвыи тре́тїѧгодесѧте . гл҃а г҃ь рꙋко́ю а҆г̾ге́ѧ прⷪ‍҇рка , гл҃ѧ , рцы́ же къ ꙁорова́велю салаѳїилевꙋ ѿ колѣна і҆ѹ́дова , и҆ къ і҆сꙋсꙋ і҆ѻ҆седе́ковꙋ і҆ере́ю вели́комꙋ и҆ къ всѣмъ про́чїимъ лю́дем̾ , гл҃ѧ . кт҄о ѿ васъ и҆же ви́дѣ хра́мъ се́и въ сла́вꙋ е҆го пръвꙋю . и҆ како в҄ы ви́дите е҆го нн҃ѣ , ꙗ҆коже не сꙋща преⷣ ва́ми . и҆ нн҃ѣ ѹ҆крѣплѧ́исѧ ꙁорова́велю , гл҃етъ г҃ь . ѹ҆крѣплѧ́исѧ і҆сꙋсе і҆ѻ҆седе́ковъ і҆ере́ю вели́кїи , и҆ да ѹ҆крѣплѧ́ютсѧ вс҄и лю́дїе ꙁемлѧ̀ , гл҃ет̾ г҃ь вседръжи́тель . и҆ твори́те ꙁане а҆́ꙁъ с ва́ми е҆смь , гл҃етъ г҃ь в̾седръжитель · Сло́во е҆же гл҃ахъ с ва́ми е҆гда и҆сходи́сте и҆ꙁъ ꙁемлѧ̀ е҆гѷпет̾ски , и҆ дх҃ъ мои настоитъ посредѣ васъ . дръꙁа́ите . ꙁанѐ си́це гл҃етъ г҃ь вседръжи́тель . е҆ще е҆ді́ною , а҆ꙁъ потрѧсꙋ̀ нб҃омъ и҆ ꙁемле́ю , моремъ и҆ сꙋшею . и҆ сътрѧсꙋ̀ всѧ ꙗ҆́ꙁы́ки , и҆ прїидꙋтъ и҆ꙁбр́анⷩ‍҇аѧ всѣмъ ꙗ҆ꙁы́комъ , і҆ и҆спо́лню храⷨ сеи сла́вы , гл҃етъ г҃ь вседерж́иⷮель . Мое сребро̀ , и҆ мое ꙁла́то , гл҃етъ г҃ь вседръжи́тель . ꙁанѐ ве́лїѧ бꙋдетъ сла́ва хра́мꙋ семꙋ̀ послѣднѧѧ паче прьвыѧ , гл҃етъ г҃ь вседръжи́тель . и҆ на мѣсте семъ да́мъ ми́ръ , гл҃ет̾ г҃ь вседръжи́тель , и҆ ми́ръ дш҃и въ посꙋжде́нїе всѧ́кꙋ ѕи́ждꙋщемꙋ въꙁ̾дви́гнꙋти цр҃ковь сїю · Въ четве́ртый третїѧгодесѧте , девѧ́того мⷵца , въ второ́е лѣто при да́рїи цр҃и . бы́сть сло́во гн҃е къ а҆гге́ю прⷪ‍҇ркꙋ , гл҃ѧ , си́це гл҃етъ г҃ь вседръжи́тель , въпросѝ і҆ере́ѧ ꙁако́на , гл҃ѧ . а҆ще прїиметъ чл҃къ мѧ́со ст҃о въ конец̾ ри́ꙁы е҆го , и҆ коснетъ кра́и риꙁы е҆го въ хлѣбъ , л҄и в̾ сочи́во , л҄и въ вино̀ , л҄и въ ма́сло , л҄и въ всѧ́ко бра́шно , а҆ще ст҃итсѧ . и҆ ѿвѣща́ша сщ҃еннїи и҆ рѣша , н҄и . и҆ рече а҆г̾ге́и , а҆ще косне́тъ ѻ҆скверне́но л҄и нечи́ста дꙋша на дꙋшю ѿ всѣхъ си́хъ , а҆ще ѻ҆сквръни́тсѧ . и҆ ѿвѣща́ша і҆ере́и , и҆ рѣшⷶ ѻ҆скверни́тсѧ . и҆ ѿвѣща̀ а҆гге́и , и҆ рече , си́це лю́дїе сїи , си́це ꙗ҆ꙁык̾ се́и предо мно́ю , гл҃етъ г҃ь , и҆ си́це всѧ дѣла рꙋкꙋ е҆го , і҆ и҆же а҆ще коснеⷮ т҄ꙋ ѻ҆скверни́тсѧ ꙁа прїѧтїе и҆хъ . ѹ́тренѧѧ ѻ҆строптѧ́тсѧ ѿ лица̀ лꙋкавствомъ и҆хъ . и҆ ненави́дѣсте въ вра́техъ ѻ҆блича́ющаго . и҆ нн҃ѣ же положи́те на срⷣцыхъ ва́шиⷯ ѿ дн҃е сего и҆ превы́ше , прежде положи́ти ка́мень на ка́мени въ хра́мѣ гн҃и . чт҄о бѣсте е҆гда̀ вложи́сте в̾ кꙋпьсель двадесѧте са́та , и҆ бы́ша десѧть са́та ꙗ҆чме́не . и҆ влажа́сте в поⷣточи́лїе че́рпати н҃ мѣрники и҆ бы́сть двадесѧтъ . пораꙁи́хъ в҄ы в̾ жито погрѣше́нїю , и҆ вѣтротлѣнїемъ , и҆ гра́домъ вс҄ѧ дѣла рꙋкъ ва́ших̾ . и҆ не ѻ҆брати́стесѧ къ мнѣ , гл҃етъ г҃ь . ѹ҆чини́те же срⷣца ва́ша ѿ сего дн҃е и҆ про́че , ѿ четве́ртаго междꙋ двѣма десѧт̾ма девѧ́таго мⷵца , и҆ ѿ дн҃е ѿ негоже ѻ҆снова́сѧ цр҃кви гн҃ѧ , положи́те въ срⷣцыхъ ва́шихъ . а҆ще е҆ще раꙁꙋмѣ́етесѧ на гꙋмнѣ . и҆ а҆ще е҆ще вино̀ и҆ смо́кви и҆ кисели́чїе , и҆ дре́ва маслин̾наѧ не творѧ́щаѧ пло́да . ѿ сего дн҃е свѧщꙋ · И҆ бы́сть сло́во гн҃е втори́цею къ а҆г̾гею прⷪ‍҇ркꙋ , в̾ четве́ртыи междꙋ десѧт̾ма , гл҃ѧ , рцы̀ къ ꙁорова́велю салаѳїилевꙋ ѿ колѣна і҆ѹ́дова , гл҃ѧ . е҆ще е҆ді́ною , а҆ꙁъ потрѧсꙋ̀ нб҃омъ и҆ ꙁемле́ю , и҆ мо́ремъ и҆ сꙋшею . и҆ раꙁдрꙋшꙋ престо́лы цр҃еⷨ и҆ потреблю̀ си́лꙋ цр҃ь ꙗ҆ꙁы́чныхъ , и҆ раꙁдрꙋшꙋ ѻ҆рꙋжїѧ и҆ вса́дники , и҆ сни́дꙋтъ ко́ни и҆ вса́дницы и҆хъ , ко́ждо въ ѻ҆рꙋжїи къ бра́тꙋ свое̑мꙋ · в то́и дн҃ь , гл҃етъ г҃ь вседержа́и , прїимꙋ т҄ѧ ꙁорова́велю салаѳїилевъ ра́бе мои , гл҃етъ г҃ь , и҆ положꙋ т҄ѧ ꙗ҆́ко печать ꙗ҆́ко тѧ и҆ꙁволихъ , гл҃етъ г҃ь вседръжи́тель ·
Конецъ прⷪ‍҇ркꙋ а҆г̾ге́ю . и҆́мать в себѣ гла́въ , в҃ · 
