ЧЄТВЄ́РТЫИ КНИ́ГИ ЦРⷵТВЪ
Глⷡ‍҇а , а҃ · И ѿстꙋпѝ моа́въ ѿ і҆и̑л҃ѧ по ѹ҆мрътвїи а҆ха́вли . и҆ ѻ҆хоѕїѧ́ же впадѐ ѿ ѻ҆кна̀ . и҆же в го́рницы е҆го въ самарїи . и҆ раꙁболѣсѧ ѕѣ́ло . и҆ посла̀ послы̀ и҆ рече к ниⷨ и҆дѣте и҆ въпроси́те ѹ҆ ваа́ла скве́рнаго бо́га а҆ка́рскихъ а҆ще жиⷡ‍҇ бꙋдꙋ ѿ бо́леꙁни мое́ѧ сеѧ · И҆ и҆до́ша въпраша́ти е҆го ради . и҆ а҆гг҃лъ гн҃ь рече къ и҆лїѝ ѳеꙁви́тѧнинꙋ гл҃ѧ . въста́въ і҆ и҆дѝ на срѣте́нїе посло́мъ ѻ҆хоѕїѧ́ цр҃ѧ самарїиска . и҆ гл҃еши к нимъ и҆л҄и нѣсть б҃а въ і҆и̑л҃и ꙗ҆́ко грѧдетѐ въпраша́ти ваа́ла , скве́рнаго бога в̾ каро́нѣ · И҆ сего ради си́це гл҃етъ г҃ь , на ѻ́дръ на́ньже воⷥше́лъ е҆си т҄ꙋ не и́маши слѣсти с него ꙗ҆́ко т҄ꙋ и҆́маши см҃ртїю ѹ҆мрѣти . і҆ и҆дѐ и҆лїѧ̀ , и҆ рече к ни́мъ · И҆ ѻ҆брати́шасѧ послы̀ к немꙋ · ѻ҆́нже рече иⷨ чт҄о ꙗ҆́ко въꙁврати́стесѧ · И҆ рѣша к немꙋ мꙋжъ въꙁы́иде въ срѣте́нїе намъ , и҆ рече к на́мъ , въꙁврати́тесѧ и҆дѣте къ цр҃ю посла́вшемꙋ вы̀ и҆ гл҃ѣте к немꙋ̀ , си́це гл҃етъ г҃ь и҆л҄и нѣ́сть б҃а въ і҆и̑л҃и да вы̀ грѧдете въпраша́ти ваа́ла скве́рнаго бо́га въ каронѣ . сего ради на ѻ҆дрѣ на немже ты̀ лежи́ши не и́маши слѣсти с не́го , н҄о тꙋ̀ и҆́маши см҃ртїю ѹ҆мрѣти · И҆ рече к ни́мъ цр҃ь гл҃ѧ . како́въ бѧ́ше мꙋжъ то́и въше́дыи въ срѣте́нїе ва́мъ и҆ гл҃авыи ваⷨ словеса̀ си · И҆ рѣша к немꙋ̀ мꙋжъ косма́тъ , и҆ по́ѧсъ ѹ҆смѧ́нъ ѻ҆ чре́слѣхъ е҆го . и҆ рече цр҃ь , и҆лїѧ̀ ѳеѕви́тѧнинъ се́и е҆сть · И҆ посла̀ к немꙋ старѣишинꙋ пѧ́тьдесѧ́тника . и҆ н҃ , мꙋжъ е҆го и҆ вшеⷣше прїидо́ша к не́мꙋ . и҆ с҄е и҆лїѧ̀ бѣ сѣдѧ̀ връхꙋ горы̀ . и҆ гл҃а пѧтьдесѧ́тникъ к немꙋ . и҆ рече ꙁовеⷮ т҄ѧ цр҃ь чл҃че бж҃їи сни́ди · И҆ ѿвѣща̀ и҆лїѧ̀ и҆ рече къ пѧтьдесѧ́тникꙋ . а҆ще е҆смь чл҃къ бж҃їи  . т҄о да сни́деⷮ ѻ҆́гнь с нб҃си и҆ снѣсть т҄ѧ , и҆ н҃ твою̀ с тобо́ю . и҆ сни́де ѻ҆́гнь с нб҃си и҆ снѣсть и҆̀ , и҆ н҃ мꙋжъ с ни́мъ · И҆ приложѝ цр҃ь посла́ти к немꙋ дрꙋга́го пѧтьдесѧ́тника , и҆ н҃ мꙋжъ с ниⷨ и҆ вшеⷣ и҆ гл҃а пѧтьдесѧ́тниⷦ‍҇ к немꙋ и҆ рече чл҃че бж҃їи . си́це гл҃етъ цр҃ь пот̾ща́всѧ сни́ди · И҆ ѿвѣща́въ и҆лїѧ̀ гл҃а к немꙋ и҆ рече . а҆ще чл҃къ бж҃їи а́ꙁъ е҆смь т҄о да сни́детъ ѻ҆́гнь с нб҃се и҆ да снѣсть т҄ѧ , и҆ н҃ мꙋжъ с тобо́ю . и҆ сни́де ѻ҆́гнь с нб҃се и҆ снѣсть и҆̀ . и҆ н҃ мꙋжъ е҆го · И҆ приложѝ цр҃ь е҆щѐ посла́ти тре́тїꙗ̑го старѣ́ишинꙋ . пѧтьдесѧ́тника , и҆ н҃ . мꙋжъ с ниⷨ . и҆ прїиде к немꙋ̀ пѧтьдесѧ́тникъ тре́тїи . и҆ поклони́сѧ на колѣнꙋ свое́ю преⷣ и҆лїе́ю , и҆ молѝ е҆го и҆ гл҃а к немꙋ , и҆ рече чл҃че бж҃їи с҄е гото́ва е҆сть дш҃а моѧ̀ преⷣ тобо́ю . и҆ дш҃а ра́бъ твои̑хъ сихъ н҃ . преⷣ ѻ҆чи́ма твои́ма · Се бо сни́де ѻ҆́гнь с нб҃се и҆ поꙗ҆́сть ѻ҆́ба пѧтьдесѧ́тника старѣишаѧ , съ н҃ е҆ю . и҆ с҄е ѹ҆бо гото́ва е҆сть дш҃а рабъ твои̑хъ преⷣ ѻ҆чи́ма твои́ма · И҆ гл҃а а҆гг҃лъ бж҃їи къ и҆лїѝ и҆ рече . сниди с ни́мъ не ѹ҆бо́исѧ ѿ лица̀ и҆хъ , и҆ въстаⷡ‍҇ и҆лїѧ̀ и҆ сни́де с нимъ къ цр҃ю и҆ гл҃а к немꙋ̀ и҆ рече  , си́це гл҃етъ г҃ь понеже посла̀ послы̀ въпраша́ти ваа́ла сквернаго бога в каро́нѣ . ꙗ҆́ко да не бы́ти б҃ꙋ въ і҆и̑л҃и е҆гоже словесѝ можа́ше въпраша́ти , сего ра́ди на ѻ҆дрѣ на не́мже ты̀ лежи́ши т҄ꙋ нн҃ѣ не и́маши слѣсти с него н҄о смр҃тїю ѹ́мреши · И҆ ѹ́мре по гл҃ꙋ гн҃ю , е҆же гл҃а рꙋкою и҆лїиною . и҆ про́чаѧ словесъ ѻ҆хоꙁі́иⷩ‍҇ е҆ли́ко сътворѝ . не сѐ л҄и пи́сана въ кни́гахъ словесъ дн҃їи цр҃ь . і҆и̑л҃евъ · И црⷵтвова̀ и҆ѻ҆ра́мъ въ мѣсто е҆го наⷣ і҆и̑л҃емъ , в̾ самарїи . в лѣто , в҃ е , и҆ѻ҆ра́ма сн҃а и҆ѻ҆сафа́това цр҃ѧ і҆ѹ́дина поне́же не и҆мѣ сн҃а ѻ҆хоꙁїѧ · И҆ про́чаѧ словесъ ѻ҆хоꙁї́инъ е҆лико сътворѝ , не сѐ л҄и пи́сана въ кн́игахъ дн҃їи цр҃ь і҆и̑л҃евъ  ·
Глⷡ‍҇а , в҃ · И бы́сть внегда̀ вꙁѧ́ти г҃ꙋ и҆лїю̀ въ ви́хрѣ ꙗ҆́ко на́ нб҃о . і҆ и҆дѧ́ше и҆лїѧ̀ і҆ е҆лисе́и ѿ гаⷧ‍҇га́лъ · И҆ рече и҆лїѧ̀ къ е҆лисе́еви сѣди ѹ҆бо ꙁдѣ ꙗ҆́ко г҃ь посла̀ м҄ѧ до веѳи́лѧ . и҆ рече і҆е̑лисе́и жи́въ г҃ь и҆ жива̀ дш҃а твоѧ̀ а҆ще ѻ҆ста́влю т҄ѧ . и҆ прїидо́ста до веѳи́лѧ · И҆ прїидо́ша сн҃ы прⷪ‍҇рческїѧ и҆же в̾ веѳиле къ е҆лисе́ю и҆ рѣша к немꙋ раꙁꙋмѣ́еши л҄и , ꙗ҆́ко въꙁима́етъ г҃ь господи́на твое̑го ве́рхꙋ главы̀ твое́ѧ ѿ тебѐ , и҆ рече і҆е̑лисе́и и҆ а́ꙁъ раꙁꙋмѣ́хъ молчи́те · И҆ рече е҆мꙋ и҆лїѧ̀  , сѧ́ди ѹ҆бо ꙁдѣ ꙗ҆́ко г҃ь посла̀ м҄ѧ въ е҆рихонъ . и҆ рече і҆е̑лисе́и жи́в̾ г҃ь , и҆ жива дш҃а твоѧ̀ ꙗ҆́ко не ѻ҆ста́влю т҄ѧ . и҆ прїидо́ста до і҆е̑рихо́на · И҆ приближи́шасѧ сн҃ове прⷪ‍҇ркъ и҆же въ е҆рихо́нѣ къ і҆е̑лисе́ю , и҆ рѣша е҆мꙋ раꙁꙋмѣ́еши л҄и ꙗ҆́ко дне́сь въꙁе́млеⷮ г҃ь господи́на твое̑го свы́ше главы̀ твое̑ѧ ѿ тебѐ . и҆ рече и҆б҄о и҆ а́ꙁъ раꙁꙋмѣ́хъ молчите · Рече же и҆лїа̀ къ і҆елисееви сѣдѝ ꙁдѣ ꙗ҆ко г҃ь посла̀ м҄ѧ до і҆ѻ҆рда́на . и҆ рече і҆е̑лисе́и живъ г҃ь и҆ жива̀ дш҃а твоѧ̀ ꙗ҆́ко не ѻ҆ста́нꙋ тебѐ . и҆ поидо́ста ѻ҆́ба · И҆ н҃ мꙋж̾ ѿ сн҃овъ прⷪ‍҇рчъ , и҆ ста́ша проти́вꙋ и҆ꙁдалеча , и҆ сїѝ ѻ҆́ба ста́ста при і҆ѻ҆рда́нѣ · И҆ прїꙗ҆́ть и҆лїѧ̀ ми́лоть свою сви́тъ ю҆̀ и҆ ѹ҆да́ри и въ во́дꙋ и҆ растꙋписѧ вода̀ сюдꙋ и҆ сю́дꙋ , и҆ проидо́ста ѻ҆́ба по́ сꙋхꙋ · И҆ бы́сть прешеⷣшима и҆́ма , и҆ рече и҆лїѧ̀ къ і҆елисе́е̑ви , просѝ чт҄о сътворю̀ т҄и . прежде дажде не вꙁѧⷮ бꙋдꙋ ѿ тебѐ , и҆ рече і҆е̑лисе́и да бꙋдетъ ѹ҆бо дх҃ъ и҆же въ тебѣ сꙋгꙋ́бъ въ мнѣ · И реⷱ‍҇ и҆лїѧ̀ ѻ҆жести́лъ е҆си проси́ти . и҆ рече а҆ще ѹ́ꙁриши м҄ѧ въспрїе́млема ѿ тебѐ бꙋдетъ т҄и та́ко . а҆ще л҄и не ѹ́ꙁриши не и́мать т҄и бы́ти · И҆ быⷵ и҆́ма и҆дꙋщема и҆дѧ́ста и҆ гл҃аста . и҆ с҄е колесни́ца ѻ҆́гненаѧ и҆ ко́ни ѻ҆́гненїи . и҆ раꙁдѣли́ша междꙋ̀ ѻ҆бѣма . и҆ вꙁѧ́тъ бы́сть и҆лїѧ̀ ви́хромъ ꙗ҆ко на́ нб҃о · И҆ е҆лесе́и ꙁрѧ́ше и҆ въпїѧ́ше ѿч҃е ѿч҃е колесни́ца і҆и̑л҃ева и҆ ко́н̾ницы е҆ѧ̀ , и҆ не ви́дѣ е҆го ктомꙋ̀ . и҆ ꙗ҆́тсѧ і҆е̑лисе́и ꙁа ри́ꙁы своѧ̀ и҆ растерꙁа̀ ѧ҆̀ , въ дв҄ѣ растерꙁа́нїи · И҆ вꙁѧ́тъ ми́лоть и҆лїи̑нꙋ і҆е̑лисе́и паⷣшꙋю на неⷨ и҆ въꙁврати́сѧ і҆е̑лисе́и и҆ ста̀ на́ бреꙁѣ і҆ѻ҆рдановѣ · И҆ прїꙗ҆́ть і҆е̑лисе́и ми́лоть и҆лїи́нꙋ ꙗ҆́же падѐ на верхꙋ е҆го и҆ ѹ҆да́ри въ во́дꙋ и҆ не растꙋпи́сѧ вода̀ и҆ рече гдѐ б҃ъ и҆лїи́нъ . и҆ ѹ҆да́ри і҆е̑лисе́и втори́цею и҆ растꙋпи́сѧ вода сю́дꙋ и҆ сю́дꙋ . і҆ е҆лисе́и про́иде по́ сꙋхꙋ · И҆ ви́дѣша и҆̀ сн҃ове прⷪ‍҇рчи и҆же и въ е҆рихо́нѣ проти́вꙋ . и҆ рѣша с҄е почива́ет̾ дх҃ъ и҆лїи́нъ на і҆е̑лисе́ю . и҆ прїидо́ша на срѣте́нїе е҆мꙋ . и҆ поклони́шасѧ е҆мꙋ до ꙁемлѧ · И҆ рѣша к нем́ꙋ с҄е нн҃ѣ съ ѻ҆́троки твои́ми , н҃ , мꙋжи сн҃овъ си́лныхъ . и да шеⷣше вꙁы́щꙋтъ господина твое̑го , е҆да ка́ко дх҃ъ гн҃ь въꙁе́мъ положи́лъ и҆̀ на и҆ѻ҆рда́нѣ на ве́рхꙋ горы̀ . и҆л҄и на ве́рхꙋ хо́лма . и҆ рече і҆е̑лисе́и не посылаите · И҆ принꙋ́диша и҆̀ до́ндеже ѹ҆крѣпи́шасѧ . и҆ рече пошлѣте и҆ посла́ша , н҃ . мꙋжъ і҆ и҆ска́ша г҃ дн҃и и҆ не ѻ҆брѣто́ша е҆го · И҆ въꙁврати́шасѧ к немꙋ . и҆ то́и бѣ сѣдѧ́и въ е҆рихо́нѣ . и҆ рече і҆е̑лисе́и к ни́мъ не гл҃ахъ л҄и к ваⷨ не посыла́ите , и҆ рѣша мꙋжїе гра́да къ і҆е̑лисе́ю · Се жи́тїе гра́да бл҃го ꙗ҆́коже ты̀ господи́не ви́диши н҄о во́ды ѕлы̀ , и҆ ꙁемлѧ̀ непло́дна · И҆ рече і҆е̑лисе́и принесѣте м҄и водоно́съ но́въ и҆ всы́плете во́нь со́ль . и҆ вꙁе́мше и҆ принесо́ша к немꙋ . И҆ и҆ꙁы́иде і҆е̑лисе́и на и҆схо́дища во́днаѧ и҆ всы́па т҄ꙋ со́ль , и҆ рече си́це гл҃етъ г҃ь и҆сцѣли́хъ во́ды сїѧ . и҆ ѹ҆жѐ не бꙋдетъ ѿ неѧ ктомꙋ смр҃ти и҆ неплоⷣства · И҆ и҆сцѣли́шасѧ во́ды до дн҃е сего , по гл҃ꙋ і҆е̑лисе́е̑вꙋ и҆же гл҃а · И҆ въꙁы́иде ѿтꙋдꙋ въ веѳи́ль . и҆ в̾ходѧ́щꙋ е҆мꙋ пꙋте́мъ и҆ с҄е дѣти ма́лы і и҆ꙁыидо́ша и҆ꙁ гра́да и҆ рꙋга́хꙋсѧ е҆мꙋ и҆ рѣша е҆мꙋ грѧдѝ плѧши́ве грѧдѝ И҆ ѻ҆ꙁрѣвсѧ въ слѣдъ себѐ и҆ ви́дѣ ѧ҆̀ , и҆ проклѧ́тъ ѧ҆̀ и҆́менемъ гн҃имъ . и҆ с҄е и҆ꙁыдо́стѣ дв҄ѣ медвѣ́дицы ѿ лꙋга и҆ растерго́ша и҆̀ ѿ нихъ , м҃в , ѻ҆тро́чища · И҆ и҆дѐ ѿтꙋдꙋ въ горꙋ̀ карми́льскꙋю , и҆ ѿтꙋдꙋ въꙁврати́сѧ в̾ самарїю ·
Глⷡ‍҇а , г҃ · И ѻ҆ра́мъ сн҃ъ а҆хавоⷡ‍҇ црⷵтвова̀ надъ і҆и̑л҃емъ въ самарїи . в лѣто и҃і и҆ѻ҆сафа́та цр҃ѧ і҆ѹ́дина . и҆ црⷵтвова̀ лѣтъ в҃і · И҆ сътворѝ лꙋка́вное преⷣ ѻ҆чи́ма гн҃има . н҄о не ꙗ҆́ко ѿц҃ъ и҆ мт҃и е҆го и҆ раꙁрꙋши ка́пища ваалова ꙗ҆́же бѣ сътворилъ ѿц҃ъ е҆го . н҄о то́кмо въ грѣсѣхъ і҆еровоа́ма̑ сн҃а нава́това и҆же съгрѣшѝ въ і҆и̑л҃и . прилѣпи́сѧ и не ѿстꙋпѝ ѿ него · И҆ мо́са цр҃ь моа́вль б҄ѣ пригонѧ́ѧ на и҆схо́дьбꙋ цр҃еви і҆ил҃евꙋ , р҃ , ты́сѧⷳ‍҇ а҆́гнѧтъ , р҃ , ты́сѧщъ ѻ҆́вновъ и҆ съ рꙋнесы̀ и҆хъ · И҆ бы́сть по ѹ҆мрътвїи а҆ха́вли . и҆ ѿвръжесѧ цр҃ь моа҆́вль цр҃ѧ і҆и̑л҃ева · И҆ꙁы́иде цр҃ь и҆ѻ҆ра́мъ въ дн҃и ѻ҆́ны ѿ самарїѧ и҆ съглѧда̀ і҆и̑л҃ѧ · И҆ и҆дѐ и҆ посла къ и҆ѻ҆сафатꙋ цр҃ю і҆ѹ҆динꙋ гл҃ѧ . цр҃ь моа́вль ѿврьжесѧ менѐ а҆́ще и҆́деши со мно́ю на́ брань на моа́ва . и҆ рече вꙁы́идꙋ си́це мнѣ ꙗ҆́коже и҆ тебѣ . и ꙗ҆́коже лю́дїе моѝ , та́ко лю́дїе твоѝ . ꙗ҆коⷤ‍ⷷ ко́ни моѝ , та́ко ко́ни твои · И҆ реⷱ‍҇ кои́мъ пꙋте́мъ в̾ꙁы́идемъ , и҆ рече пꙋте́мъ пꙋсты́нѧ е҆до́мъскїѧ · И҆дѐ цр҃ь і҆и̑л҃евъ , и҆ цр҃ь і҆ѹ́динъ , и цр҃ь е҆до́мль , і҆ и҆до́ша пꙋтеⷨ се́дмь дн҃їи , и҆ не бѣ по́лкꙋ воды̀ , и҆ скотꙋ е҆го пи́ти · И҆ рече ѻ҆́трокомъ свои цр҃ь і҆и̑левъ ѠѼ ꙗ҆́ко ꙁатворѝ г҃ь г҃ , сїѧ цр҃ѧ и҆дꙋща преда́ти в рꙋцѣ моа́вли · И҆ рече и҆ѻ҆сафа́тъ к немꙋ цр҃ь і҆ѹ́динъ . а҆́ще не бꙋдетъ прⷪ‍҇рка гн҃ѧ . и҆ въпро́симъ г҃а иⷨ . и҆ ѿвѣща̀ е҆ді́нъ ѻ҆трокъ цр҃ѧ і҆и̑л҃ева  . ꙁдѣ е і҆е̑лисе́и сн҃ъ и҆ѻ҆сафа́товъ . и҆же въꙁлива̀ во́дꙋ на рꙋ́цѣ и҆лїи́нѣ · И҆ реⷱ‍҇ и҆ѻ҆сафа́тъ е҆сть на то́мъ гл҃ъ гн҃ь , и҆ сни́де к немꙋ̀ цр҃ь і҆и̑л҃евъ и҆ѻ҆сафа́т̾ цр҃ь і҆ѹ́динъ , и҆ цр҃ь е҆до́мескъ · И҆ реⷱ‍҇ і҆е̑лисе́и къ цр҃ю і҆и̑л҃евꙋ . чт҄о мнѣ и҆ тебѣ прїидѝ нн҃ѣ къ прⷪ‍҇ркомъ ѿц҃а твое̑го , и҆ къ прⷪ‍҇ркомъ мт҃ре свое́ѧ . и҆ рече е҆мꙋ цр҃ь і҆и̑л҃евъ сего л҄и ради събраⷧ‍҇ е҆сть г҃ь трїи цр҃евъ преда́ти ѧ҆̀ в рꙋцѣ моа́вли · И рече і҆е̑лисе́и жи́в̾ г҃ь си́лъ и҆же преⷣстою пред ни́мъ ꙗ҆́ко не лица̀ и҆ѻ҆сафа́това стыжꙋсѧ . и҆л҄и въꙁрѣ́въ на́ тѧ ѹ҆сꙋмню́сѧ · Но с҄е ви́ждь приведѝ м҄и пѣве́цъ . и҆ бы́сть е҆гда̀ пѣва́ше пѣве́цъ . и҆ бы́сть рꙋка̀ гн҃ѧ на не́мъ · И҆ рече та́ко гл҃етъ г҃ь сътвори́те пото́ки сїѧ глꙋбо́кїѧ · Ꙗ҆́ко та́ко гл҃етъ г҃ь не преста́нетъ дх҃ъ и҆ не преста́неⷮ до́ждъ . и҆ пото́цы сїѝ напо́лнѧтсѧ воды̀ и҆ пі́ете в҄ы , и҆ стѧжа́нїѧ ва́ша и҆ ско́ты ва́ша · И҆ ле́гко сѝ бꙋдетъ преⷣ ѻ҆чи́ма гн҃има . и҆ преда́мъ моа́ва в рꙋки ва́ши · И҆ побѣди́те всѧкъ гра́дъ твердъ . и҆ вс҄ѧ дре́ва бл҃га ниꙁложи́те , и҆ всѧ́къ и҆сто́чникъ воды̀ раꙁгради́те . и҆ всѧ́кꙋ ча́сть бл҃гꙋ раꙁбі́ете ка́менїемъ и҆ бы́сть ꙁаѹ́тра ꙗ҆́ко въсхожда́хꙋ къ жрътвѣ . и҆ с҄е во́ды и҆дѧ́хꙋ пꙋтеⷨ е҆доⷨским̾ . і҆ и҆спо́лнисѧ воды̀ ꙁемлѧ̀ · И҆ вс҄и моа̑ви́тѧне слы́шаша ꙗ҆́ко въꙁыидо́ша тр҄и цр҃и побѣ́дꙋ на́ нѧ . и҆ събра́шасѧ вс҄и ѿ ю́нотъ и҆же препоꙗ̑са́хꙋсѧ ѻ҆рꙋжїѝ и҆ вы́шеⷣше и҆ ста́ша ѹ҆ предѣла · И҆ ѹ҆рани́ша ꙁаѹ́тра и҆ слн҃це въсїѧ̀ на во́ды . и҆ ви́дѣ моа́въ проти́вꙋ на вода́хъ ꙗ҆́ко лꙋча крова́вы · И҆ рече кро́вь си е҆сть ѿ ѻ҆рꙋ́жїѧ би́ша б҄о сѧ сꙋть ѹ҆же цр҃и и҆ ѹ҆би́лъ е҆сть мꙋжъ и҆́скренѧго своеⷢ‍҇ и҆ с҄е нн҃ѣ грѧде́тъ на кори́сть моа́влю и҆ въста́вше внидо́ша въ по́лкъ і҆и̑лв̾ і҆и̑л҃ьтѧ́не въста́вше и҆ꙁби́ша моа҆́влѧны , и҆ побѣго́ша пред ни́ми · И҆ вшеⷣше в ꙁе́млю и҆хъ гра́ды раꙁби́ша . и҆ всѧ́кꙋ ча́сть бл҃гꙋ наверго́ша мꙋжи ка́менїѧ . і҆ и҆сполниша ѧ҆̀ и҆ всѧ́къ и҆сто́чниⷦ‍҇ воды̀ раꙁгради́ша и҆ всѧ́ко дре́во бл҃го и҆с̾сѣко́ша и до ѻ҆ста́вшихъ стѣ́нъ ка́меныхъ не раꙁбїе́ныⷯ . и҆ ѻ҆б̾стꙋпиша праⷳ‍҇ницы и҆ раꙁби́ша ѧ҆̀ · И҆ видѣ цр҃ь моа́вль ꙗ҆́ко ѹ҆крѣписѧ наⷣ ними бра́нь , и поꙗ҆́тъ со собо́ю ꙁ҃ сотъ мꙋжъ держащихъ ѻ҆рꙋжїѧ хотѧ̀ бити на цр҃ѧ е҆до́млѧ , и҆ не воꙁмого́ша · И҆ поѧⷮ сн҃а свое̑го прь́венца и҆же црⷵтвова́ти и҆мѣѧ́ша в него мѣ́сто , и҆ сътвори жр́ътвꙋ , и҆ въꙁнесѐ вс҄есъж̾же́наѧ на стѣна́хъ . и҆ бы́сть мѧте́жъ въ і҆и̑л҃и вели́къ , и҆ въꙁрати́шасѧ ѿ ни́хъ , и҆ прїидо́ша в ꙁе́млю свою ·
Глⷡ‍҇а , д҃ · И жена̀ б҄ѣ е҆ді́на ѿ сн҃овъ пророчъ . и во ̑ ꙁопѝ къ і҆е̑лисе́е̑ви гл҃юще . ра́бъ тво́и , а мо́и мꙋжъ ѹ҆́мре , а҆ т҄ы вѣ́си ꙗ҆́ко ра́бъ б҄ѣ боѧ́сѧ г҃а . и҆ ꙁае́мникъ нѣ́кїи прїиде . вꙁѧ́ти сн҃а моѧ̀ ѻ҆́ба себѣ в рабо́тꙋ · И҆ рече е́й і҆е̑лисе́и чт҄о да сътворю т҄и повⷤѣ м҄и . чт҄о и́маши нн҃ѣ в до́мꙋ . ѻ҆наⷤ‍ⷷ рече нѣ́сть ѹ҆ рабы̀ твое́ѧ ничто́же в домꙋ̀ . н҄о то́кмо ма́ло і҆е̑ле́ѧ в̾ сосꙋдѣ , и҆ реⷱ‍҇ к не́и прїиди . і и҆спросѝ себѣ внѣ ѿ всѣхъ сꙋсѣ́дъ твои̑хъ сосꙋды пра́ꙁны и҆ не ѹ҆ма́ли · И҆ вшеⷣши ꙁатво́риши две́рѣ ѻ҆ себѣ , и҆ ѻ҆ сн҃ꙋ твое́ю и҆ влѣе́ши ѿ і҆еле́ѧ твое̑го во всѧ̀ сосꙋ́ды сїѧ и҆ наполне́ное во́ꙁмеши · И҆ и҆дѐ ѿ него̀ и҆ сътвори та́ко . и҆ ꙁатворѝ ѻ҆ себѣ две́ри и҆ ѻ҆ сн҃ꙋ свое́ю . и҆ т҄а приближи́шасѧ к не́и и҆ лѣѧ́ста с не́ю · И҆ е҆гдаⷤ‍ⷷ и҆сполни́шасѧ вс҄ѧ сосꙋ́ды . и҆ рече сн҃ома свои́ма , приближи́та м҄и е҆щѐ сосꙋ́дъ . и҆ рѣста е́й , нѣ́сть е҆щѐ сосꙋ́да , и҆ ста̀ і҆е̑ле́и · И҆ прешеⷣ въꙁвѣсти чл҃кꙋ бж҃їю . и҆ рече і҆е̑лисе́и и҆дѝ и҆ прода́ждь сїи і҆е̑ле́и . и҆ ꙁаплатѝ лише́вникомъ своиⷨ . и҆ т҄ы и҆ сн҃а твоа̀ жи́ва бꙋ́дета ѿ ѻ҆ста́вшаго і҆е̑ле́ѧ · И҆ бы́сть въ е҆ді́нъ дн҃ь и҆ ми́мои̑дѐ і҆е̑лисе́и въ сома́нъ . и҆ т҄ꙋ жена̀ ве́лїѧ , и҆ ѹ҆дръжа и҆̀ снѣсти хлѣбъ , и҆ бы́сть е҆мꙋ въходи́ти . і҆ и҆схо́дити множи́цею и ѹ҆клонѧ́шесѧ та́мо ꙗ҆́сти хлⷠ‍҇ѣ . И҆ рече жена̀ к̾ мꙋж́ꙋ свое̑мꙋ . с҄е ѹ́бо раꙁꙋмѣхъ ꙗ҆́ко чл҃къ бж҃їи ст҃ъ се́й . и҆же ми́мохо́диⷮ скво́ѕѣ н҄ы при́сно · И сътвориⷨ ѹ҆бо е҆мꙋ пола́тꙋ мѣ́сто ма́ло . и҆ поста́вимъ е҆мꙋ ѻ҆́дръ и҆ трапе́ꙁꙋ , и҆ прⷵтлъ и҆ свѣщни́къ . и҆ бꙋдеⷮ внегда̀ в̾ходи́ти е҆мꙋ к на́мъ и҆ ѹ҆клони́тсѧ та́мо · И҆ бы́сть во е҆ді́нъ дн҃ь и҆ вни́де т҄ꙋ , и҆ ѹ҆клони́сѧ въ го́ръницꙋ и҆ спа̀ т҄ꙋ · И҆ рече къ гиѻ҆ꙁїю ѻ҆тро́чищꙋ свое̑мꙋ . приꙁови м҄и сꙋмантѧны́ню сїю . и҆ приꙁва ю҆̀ , и҆ ста̀ преⷣ нимъ · И҆ рече е҆мꙋ р̾цы ѹ҆бо е́й . с҄е ѹ҆диви́ла е҆си наⷨ вс҄е дн҃евное сі́е . чт҄о подоба́етъ м҄и твори́ти т҄и . а҆́ще е҆сть т҄и сло́во къ цр҃ю , и҆ли къ кнѧ́ѕю си́лѣ . ѻ҆на́ же рече нѣ́сть . посредѣ людїи своиⷯ аⷥ е҆смь живꙋщ́и · И҆ рече къ гиѻ҆ꙁїю чт҄о подоба́етъ сътвори́ти е́й . и҆ реⷱ‍҇ гиѻ҆ꙁїи ѻ҆́трочище е҆го ѕѣло сн҃а нѣсть ѹ҆ неѝ . а҆ мⷤꙋ еѧ̀ ста́ръ · И҆ реⷱ‍҇ приꙁови ю҆̀ . и҆ приꙁва ю҆̀ и҆ ста̀ при две́рехъ · И҆ рече і҆е̑лисе́и к не́и . во времѧ с҄е и въ ча́съ сїи бꙋ́деши л҄и жи́ва . т҄ы ꙁачне́ши сн҃а ѻ҆наⷤ‍ⷷ рече н҄и г҃и не солъжѝ рабѣ свое́й · И҆ ꙁача́тъ въ чре́вѣ жена̀ сн҃ъ и҆ родѝ во вре́мѧ с҄е и въ ча́съ сі́и , ꙗ҆коже гл҃а к не́и і҆е̑лисе́и · И҆ растѧ́ше ѻ҆тро́чиⷳ‍҇ . и҆ бы́сть е҆гда̀ и҆ꙁы́иде ѻ҆́троⷦ‍҇ къ ѿц҃ю свое̑мꙋ къ жнꙋщи · И҆ рече къ ѿц҃ю свое́мꙋ глава̀ м҄и боли́тъ . и҆ рече къ ѻ҆́трокꙋ несѝ и҆̀ к̾ ма́тери е҆го и҆ несѐ и҆̀ къ ма́тери е҆го . и҆ лежа́ше на колѣ́нꙋ е҆ѧ̀ до полꙋ́ дн҃и и҆ ѹ́мре · ѻ҆на́ же воꙁнесе и҆̀ и҆ положѝ на ѻ҆́дрѣ чл҃ка бж҃їѧ . и҆ ꙁатворѝ ѻ҆ неⷨ и҆ и҆ꙁы́иде · И҆ приꙁва̀ мꙋж́а своего и҆ ре́че е҆мꙋ послѝ м҄и ѹ҆́бо е҆ді́ного ѿ ѻ҆́трокъ и҆ еді́ного ѿ ѻ҆слѧⷮ , и҆ текꙋ̀ до чл҃ка бж҃їа и҆ воꙁвращꙋ ѧ҆̀ · И҆ рече чт҄о ꙗ҆ко и҆́деши к не́мꙋ и с҄е дньⷵ не но́въ мⷵць , ниже сꙋбо́та . ѻ҆на́ же рече ми́ръ · И҆ ѻ҆сѣдла ѻ҆слѧ̀ свое и҆ реⷱ‍҇ къ ѻ҆тро́чищꙋ свое̑мꙋ ведѝ и ходѝ не ѹ҆дръжи менѐ , да всѧ́дꙋ ꙗ҆́коже рекꙋ т҄и · И҆ и҆дѐ и҆ прїиде до чл҃ка бж҃їѧ въ го́рꙋ карми́льскꙋю . и҆ бы́сть ꙗ҆́ко ви́дѣ еѧ і҆е̑лисе́и грѧдꙋщꙋю  . и҆ рече къ гиѻ҆ꙁїю ѻ҆тро́чищꙋ свое̑мꙋ . с҄е ѹ҆бо сꙋман̾тѧныни грѧде́тъ · Тецы̀ ѹ҆бо въ срѣте́нїе е́й , и҆ рцы е́й ми́ръ тебѣ . и҆ тече во срѣте́нїе е́й , и҆ рече е́й ми́ръ тебѣ , ми́ръ мꙋж́ꙋ твое̑мꙋ , ми́ръ ѻ҆тро́чищꙋ . ѻ҆на́ же реⷱ‍҇ ми́ръ · И҆ прїиде къ і҆е̑лисе́ю въ го́рꙋ и҆ е́мсѧ ꙁа но́ѕѣ е҆го и҆ прибли́жисѧ гиѻ҆ꙁїи и хотѧ̀ ѿринꙋти ю҆̀ . и҆ реⷱ‍҇ і҆е̑лисе́и , ѻ҆ста́ви еѧ̀ ꙗ҆́ко дш҃а еѧ̀ прискоⷬ‍҇бна е҆сть нн҃ѣ . и҆ г҃ь ѹ҆таѝ ѿ менѐ и҆ не въꙁвѣсти мнѣ · И҆ рече жена̀ е҆да̀ проси́хъ сн҃а ѹ҆ г҃а мое̑го , ꙗ҆ко реко́хъ не прелсти мене · И҆ реⷱ‍҇ і҆е̑лисе́и къ гиѻ҆ꙁїю  , препоѧ́ши чре́сла своѧ̀ и҆ воꙁмѝ же́ꙁлъ мо́и въ рꙋцѣ своѝ , і҆ и҆дѝ . и҆ ꙗ҆́ко а҆́ще ѻ҆брѧ́щеши мꙋ́жа не блⷵви е҆го . и҆ а́ще блⷵвиⷮ т҄ѧ мꙋжъ не ѿвѣща́и е҆мꙋ . и҆ воꙁложѝ же́ꙁлъ мо́и на лицѐ ѻ҆тро́чищꙋ · И҆ реⷱ‍҇ мт҃и ѻ҆тро́чища жи́въ г҃ь и҆ жива̀ дш҃а твоа̀ а҆́ще ѻ҆ста́нꙋ тебѐ и҆ въста̀ і҆е̑лисе́и і҆ и҆дѐ въ слⷣѣ е҆ѧ · Гиѻ҆ꙁїи же ѹ҆преди и҆̀ и҆ воꙁложи же́ꙁлъ на лицѐ ѻ҆тро́чищꙋ . и҆ не бѣ гла́са ни послꙋша́нїѧ . и҆ въꙁврати́сѧ въ срѣте́нїе е҆го и҆ повѣ́да е҆мꙋ гл҃ѧ , не въста̀ ѻ҆тро́чищъ · И҆ вни́де і҆е̑лисе́и въ хра́мъ , и҆ с҄е ѻ҆тро́чищъ ѹ҆мры́и положе́нъ б҄ѣ на ѻ҆́дрѣ е҆го · И вни́де і҆е̑лисе́и в до́мъ . и҆ ꙁатворѝ две́ри ѿ ѻ҆бо́ю само́ю . и҆ помоли́сѧ г҃ꙋ , и҆ въꙁы́де и҆ лѧ́же на ѻ҆тро́чищи . и҆ положѝ ѹ҆ста̀ своѧ̀ на ѹ҆стⷯѣ е҆го . и҆ ѻ́чи своѝ на ѻ́чи е҆го . и҆ рꙋ́цѣ своѝ на рꙋ́цѣ е҆го , и҆ пле́снѣ своѝ на пле́снꙋ е҆го . и҆ дꙋнꙋ на́нь і҆ и҆дѐ ѻ҆ не́мъ и҆ раꙁъгорѣ ѧ пло́ть ѻ҆тро́чищꙋ · И҆ ѻбрати́сѧ и҆ ѻ҆бходѝ в̾ хра́мѣ сю́дꙋ и сю́дꙋ . и҆ въꙁы́де и҆ преклони́сѧ на ѻ҆тро́чища сеⷣмижды . и҆ ѿвр҃ъꙁе ѻ҆тро́чищъ ѻ́чи свои · И҆ воꙁ̾пи і҆е̑лисе́и къ гиѻ҆ꙁїи  , и҆ рече . приꙁови м҄и сꙋман̾тѧны́ню сїю . и҆ въꙁва ю и҆ вни́де к не́мꙋ . и҆ рече е́й і҆е̑лисе́и прїими сн҃ъ тво́и · И҆ вни́де жена̀ и҆ падѐ на́ ногꙋ е҆го и҆ поклони́сѧ е҆мꙋ до ꙁемлѧ̀ , и҆ поꙗ҆́тъ сн҃а свое̑го и҆ꙁы́де · И҆ е҆лисе́и , воꙁврати́сѧ в̾ галга́лы . и҆ б҄ѣ гла́дъ в̾ ꙁемлѝ то́й . и҆ сн҃ове прⷪ‍҇рчи сѣдѧ́хꙋ преⷣ нимъ . и҆ рече і҆е̑лисе́и ѻ҆тро́чищꙋ свое̑мꙋ , наста́ви ко́нобъ ве́лїи , и҆ сварѝ варе́нїе сн҃омъ проро́чи · И҆ и҆ꙁы́де е҆ді́н̾ ѿ ни на село̀ собра́ти ѕелїа ди́вїа и҆ ѻ҆брѣтъ винограⷣ на селѣ , и҆ набра̀ в не́мъ ꙗ҆́блока ди́вїѧго , по́лнꙋ ри́ꙁꙋ свою̀ , и҆ всы́па в коте́лъ на сваре́нїе . ꙗ҆ко не раꙁꙋмѣша · И҆ принесе мꙋжеⷨ ꙗ҆́сти . и҆ бы́сть ꙗ҆дꙋщиⷨ и҆мъ ѿ варе́нїѧ . и҆ с҄е воꙁопи́ша и рѣша смр҃ть е въ коно́бѣ чл҃че бж҃їи , не мого́ша ꙗ҆́сти · И҆ рече воꙁми́те мꙋкѝ и҆ въсы́пте в̾ коно́бъ . и҆ рече і҆е̑лисе́и къ гиѻ҆ꙁїю ѻ҆́трочищꙋ свое̑мꙋ , и҆ꙁнесѝ лю́демъ да ꙗ҆дѧⷮ . и҆ не бы́сть ктомꙋ̀ лꙋка́ваго гла́са ѻ҆ коно́бѣ · И҆ мꙋжъ прїиде ѿ веѳарылисы , и҆ принесѐ къ чл҃кꙋ бж҃їю прьвороⷣныи хлⷠ‍҇ѣ ѧ҆чныи , к҃ . и҆ смо́квы . и҆ рече да́ите лю́демъ да ꙗ҆дѧ́тъ · И рече ѻ҆́трокъ е҆го не довлѣ́етъ с҄е преⷣ сто́мъ мꙋж́ъ . и҆ реⷱ‍҇ лю́демъ да́ждъ ѧ҆̀ да ꙗ҆дѧ́тъ , ꙗ҆́ко си́це гл҃етъ г҃ь да ꙗ҆дѧ́тъ и҆ ѻ҆ста́неⷮ и҆́мъ · И҆ ꙗ҆до́ша и҆ ѻ҆ста по гл҃ꙋ гн҃ю и҆же гл҃а і҆елисе́и ·
Глⷡ‍҇а , е҃ · И нее̑ма́нъ кнѧ́ѕь си́лныхъ а҆сѷрїи б҄ѣ мꙋж́ъ ве́лїи преⷣ господи́номъ своиⷨ , и҆ ди́веⷩ‍҇ в ли́цѣ . ꙗ҆́ко е҆го ра́ди да́сть г҃ь сп҃се́нїе сѷрїѝ . и҆ сїи мⷤꙋ б҄ѣ ве́лїи и҆ си́ленъ , н҄о ѕѣло б҄ѣ прокаже́нъ · И҆ ѿ сѷрїи и҆ꙁыйдо́ша во́ини ма́ли . и҆ плѣни́ша ю́нотъкꙋ ма́лꙋ ѿ ꙁе́мли і҆и̑л҃евы , и҆же преⷣ жено́ю нее̑ма́новою слꙋжа̀ · И҆ реⷱ‍҇ госпо́жи свое́и по́леꙁно б҄ы господи́нꙋ мое̑мꙋ было̀ а҆́ще б҄ы бы́лъ ѹ҆ прⷪ‍҇рка бж҃їѧ и҆же въ самарїи . то́й б҄о ѻ҆чи́ститъ ѿ прока́ꙁы е҆го · И҆ шеⷣши воꙁвѣсти́ господи́нꙋ свое̑мꙋ и҆ рече . та́ко , и҆ та́ко гл҃а ю҆́нотъка ꙗ҆́же е҆сть ѿ ꙁемлѧ̀ і҆и̑л҃евы · Рече же цр҃ь сѷрїискїи къ нее̑ма́нꙋ , прїиди и҆ вни́ди , и҆ пошлю̀ кни́гꙋ къ цр҃ю і҆и̑л҃евꙋ , і҆ и҆дѐ и҆ вꙁѧ̀ в рꙋ́цѣ своѝ , і҃ , тала́нтъ сре́бра . и҆ ҂ѕ҃ , ꙁла́тник̾ , и҆ і҃ , рѝꙁъ и҆ꙁмⷩ‍҇ѣ кра́снъ · И҆ внесѐ кни́гꙋ къ цр҃ю і҆и̑л҃евꙋ гл҃ѧ с҄е нн҃ѣ ꙗ҆́ко прїиде кни́га сїѧ к тебѣ с҄е послаⷯ к тебѣ нее̑ма́на раба̀ моеⷢ‍҇ , да ѻ҆чи́стиши и҆̀ ѿ прока́ꙁы е҆го · И҆ бы́сть ꙗ҆ко прочтѐ кни́гꙋ цр҃ь і҆ил҃евъ раꙁⷣра ри́ꙁы своа̀ и҆ реⷱ‍҇ . е҆да̀ аꙁъ боⷢ‍҇ е҆смь ѹ҆мрътви́ти и҆ жи́вотвори́ти , ꙗ҆́ко се́й посла̀ къ мнѣ да ѻ҆чищꙋ̀ мꙋж́а ѿ прока́ꙁы е҆го , н҄о про́чїе раꙁꙋмѣ́ите и҆ ви́дите ꙗ҆́ко с҄е і и́щетъ вины̀ къ мнѣ  · И҆ бысть ꙗ҆́ко ѹ҆слы́ша і҆е̑лисе́и ꙗ҆ко раꙁдра̀ ры́ꙁы своѧ цр҃ь і҆и̑л҃евъ . и҆ посла̀ къ цр҃ю іи̑л҃евꙋ гл҃ѧ почт҄о раꙁдра̀ ры́ꙁы своѧ̀ . да прїидеⷮ къ мнѣ нн҃ѣ нее̑ма́нъ и҆ да раꙁꙋмѣеⷮ ꙗ҆́ко е҆сть прⷪ‍҇ркъ въ і҆и̑л҃и · И҆ прїиде нее̑ма́нъ на ко́нехъ и҆ на колесни́цахъ . и҆ ста̀ при две́рехъ до́мꙋ і҆е̑лисе́ева · И҆ посла̀ і҆е̑лїсе́и посла̀ к не́мꙋ гл҃ѧ . шеⷣ и҆ꙁмы́исѧ седми́цею въ і҆ѻ҆рда́ни . і҆ и҆ꙁмѣни́т̾ ти сѧ пло́ть и҆ ѻ҆чи́ститсѧ · И҆ раꙁгнѣ́васѧ нее̑ма́нъ ѿи̑дѐ и҆ реⷱ‍҇ , с҄е ѹ҆бо гл҃ахъ ꙗ҆́ко и҆ꙁы́идетъ ко мнѣ и҆ ста́нетъ и҆ приꙁове́тъ и҆́менемъ б҃а свое̑го . и҆ воꙁло́житъ рꙋ́кꙋ свою̀ на мѣ́сто , и҆ ѻ҆чи́ститъ прока́ꙁꙋ · То нѣ́сть л҄и ѹ҆́нше а҆ва́на и҆ фарфа́на рѣкѝ дама́сковѣ па́че і҆ѻ҆рда́на , и҆ вс҄ѧ во́ды і҆и̑л҃евы . т҄о не и́мамъ л҄и шеⷣ и҆ꙁмы́тисѧ в ни́хъ , и҆ ѻ҆чи́щꙋсѧ и҆ ѹ҆клони́сѧ гнѣ́венъ і҆ и҆дѐ · И҆ приближи́шасѧ ѻ҆́троцы е҆го и҆ рѣша е҆мꙋ гл҃юще . а҆́ще б҄ы ве́лїе сло́во гл҃алъ прⷪ‍҇ркъ теб҄ѣ не бы л҄и сътворѝлъ е҆си ꙗ҆́коже с҄и , с́и же рече к тебѣ и҆ꙁмы́исѧ и҆ ѻ҆чи́стишисѧ · И҆ сни́де нее̑маⷩ‍҇ и҆ погрꙋꙁи́сѧ въ і҆ѻ҆рда́нѣ сеⷣмери́цею . по гл҃ꙋ і҆е̑лисе́ѧ . и҆ ѻ҆брати́сѧ пло́ть е҆го ꙗ҆́ко пло́ть ѻ҆троча́те мла́да и҆ ѻ҆цысти́сѧ · И҆ воꙁврати́сѧ па́ки къ іе̑лисе́ю то́й са́мъ , и҆ вс҄е ѻ҆плъче́нїе е҆го . и҆ пришеⷣ ста̀ преⷣ нимъ . и҆ рече , а҆́ꙁъ нн҃ѣ раꙁꙋмѣхъ ꙗ҆́ко нѣ́сть б҃а въ все́и ꙁемлѝ . н҄о то́кмо въ і҆и̑л҃и . то с҄е ѹ҆жѐ прїими блⷵвенїе ѿ раба̀ свое̑го · И҆ рече і҆е̑лисе́и жи́въ г҃ь и҆же преⷣстою̀ преⷣ ниⷨ . а҆́ще прїимꙋ чт҄о , и҆ нꙋжда́ше и҆̀ вꙁѧти и҆ не послꙋша е҆го н҄и вꙁѧ · И҆ рече ̀ нее̑ма́нъ а҆́ще ли , не хо́щеши вꙁѧ́ти т҄о да́ждъ м҄и рабꙋ̀ твое̑мꙋ бре́мѧ сꙋпрꙋ́гома м̾щима . ѿ ꙁемлѧ се́ѧ чрьме́ныѧ , ꙗ҆́ко не сътвори́тъ ѿсе́лѣ ра́бъ тво́и вс҄есожъже́нїѧ и҆ жрътвы богоⷨ и҆́нѣмъ , н҄о г҃ꙋ е҆ді́номꙋ · Ѡ҆ гл҃ꙋ же сеⷨ и҆ словесѝ се́мъ да ѿпꙋститъ г҃ь рабꙋ̀ твое̑мꙋ , внегда̀ вни́детъ господи́нъ мо́и в до́мъ рем̾ма́новъ на поклоне́нїе е҆мꙋ , и҆ та́мо почїе̑тъ в рꙋ́кꙋ мое́ю , и҆ поклоню́сѧ в до́мꙋ рем̾ма́ни , е҆гда̀ кланѧ́тисѧ е҆мꙋ в до́мꙋ рем̾ма́ни . и҆ да ѻ҆чи́ститъ ѹ҆бо г҃ь раба̀ твое̑го ѻ҆ словесѝ се́мъ · И҆ рече і҆е̑лисе́и къ нее̑ма́нꙋ . и҆дѝ с ми́роⷨ и҆ ѿи̑дѐ ѿ не́го въ хавра́ньскꙋ ꙁе́млю · И҆ реⷱ‍҇ гиѻ҆ꙁїи ѻ҆тро́чищъ і҆е̑лисеѻ́въ . се господи́нъ мо́и . ѿра́ди нее̑ма́нꙋ сѷрѧни́нꙋ семꙋ̀ . не вꙁѧ́ти ѿ рꙋкѝ е҆го и҆же принесѐ . жи́въ г҃ь ꙗ҆́ко и҆́мамъ тещѝ въ слⷣѣ е҆го и҆ воꙁмꙋ̀ ѿ не́го нѣ́что · И҆ течѐ гиѻ҆ꙁїи въ слⷣѣ нее̑ма́новъ · и҆ ви́дѣ е҆го нее̑ма́нъ текꙋща въ слⷣѣ е҆го . и҆ въꙁврати́сѧ съ колесни́ца на срѣте́нїе е҆мꙋ . и҆ рече гиѻ҆ꙁїи ми́ръ т҄и , сїи же рече ми́ръ · Господи́нъ мо́и посла̀ м҄ѧ гл҃ѧ . с҄е нн҃ѣ прїидо́ста ко мнѣ дв҄а ѻ҆тро́чища ѿ го́ры е҆фре́млѧ ѿ сн҃овъ пророчъ , да́ждъ ѹ҆бо рече е҆ю̀ ради тала́нтъ сре́бра , и҆ дв҄ѣ и҆ꙁмѣ́нѣ ри́ꙁъ · И҆ рече нее̑маⷩ‍҇ воꙁмѝ нн҃ѣ дв҄а тала́нта сре́бра . и҆ вꙁѧ̀ дв҄а тала́нта во два̀ мѣшца и҆ дв҄ѣ и҆ꙁмѣ́нѣ ри́ꙁъ . и҆ въꙁложи на́ два ѻ҆тро́чища своѧ̀ . і҆ и҆до́ша преⷣ ниⷨ и҆ прїидо́ша в сꙋмра́ки , и҆ вꙁѧ́тъ ѿ рꙋкꙋ ею̀ и҆ сокры̀ въ хра́мѣ , и҆ ѿпꙋсти мꙋжа · И҆ са́мъ вшеⷣ преⷣста̀ господи́нꙋ свое̑мꙋ , и҆ рече к немꙋ і҆е̑лисе́и ѿкꙋдꙋ прїиде гиѻ҆ꙁїи . и҆ реⷱ‍҇ гиѻ҆ꙁїи не и҆сходи́лъ ра́бъ тво́и ника́може · И҆ реⷱ‍҇ к не́мꙋ і҆е̑лисе́и нѣ́сть л҄и ходи́ло срⷣце моѐ с тобо́ю , и҆ ви́дѣ ꙗ҆́ко воꙁвраща́лъсѧ мꙋжъ с колесни́ца е҆го въ срѣтенїе тебѣ . и҆ нн҃ѣ прїѧⷧ‍҇ е҆си сре́бро и҆ ри́ꙁы вꙁѧлъ е҆си себѣ . да кꙋ́пиши ꙁа ни́хъ верто́грады , и҆ масли́ны и҆ виногра́ды , и҆ ѻ́вца и҆ волы̀ . и҆ ѻ́трокы и҆ ѻ҆трокови́ца · И҆ прока́ꙁа нее̑ма́нова да прильнетъ на тебѣ , и҆ на сѣмени твоеⷨ во вѣки . і҆ и҆ꙁы́де ѿ лица̀ е҆го прокаженъ ꙗ҆́ко снѣ́гъ ·
Глⷡ‍҇а , ѕ҃ · И рѣша сн҃ове прⷪ‍҇рчи къ і҆е̑лисе́ю с҄е ѹ҆бо мѣсто и҆дѣже м҄ы живе́мъ проти́вꙋ тебѐ . тѣ́сно е҆сть на́мъ · То да и҆де́мъ нн҃ѣ до і҆ѻ҆рда́на . и҆ да во́ꙁмемъ ѿтꙋдꙋ мꙋжъ по беръвнꙋ̀ е҆ді́номꙋ , и҆ да сътвори́мъ себѣ т҄ꙋ ѻ҆би́телища пребыва́ти т҄ꙋ . и҆ сїи рече и҆дѣте · И҆ рече е҆ді́нъ грѧⷣ‍ꙵ и҆ са́мъ съ рабы̀ свои̑ми , и҆ сїи рече аⷥ и҆дꙋ̀ · И҆ и҆дѐ с ни́ми и҆ дошеⷣше до і҆ѻ҆рда́на сѣко́ша дре́во · И҆ е҆гда е҆ді́нъ ѿсѣка́ше бер̾вно̀ , и҆ с҄е желѣ́ꙁо спадѐ с топори́ща и впаде в̾ во́дꙋ . и҆ въꙁопѝ и҆ рече ѠѼ господи́не мои и҆ сѝ е҆ꙁаа́х · И рече чл҃къ бж҃їи гдѐ падѐ , и҆ покаꙁа̀ е҆мꙋ мѣ́сто . ѻ҆́нъ же вломѝ дре́во и҆ в̾ве́рже и т҄ꙋ . и҆ въсплы̀ желѣꙁо · И҆ рече воꙁмѝ са́мъ , и҆ сїи просте́ръ рꙋкꙋ свою̀ и҆ вꙁѧⷮ е · И҆ цр҃ь сѷрскїи б҄ѣ вою́ѧ на і҆и̑л҃ѧ , и҆ совѣща̀ съ ѻ҆́троки свои̑ми гл҃ѧ . на мѣ́сто нѣ́кое і҆е̑лмо́не преи̑дꙋ̀ · И҆ посла̀ і҆е̑лисе́и къ цр҃ю і҆и̑л҃евꙋ гл҃ѧ съхранѝ не преитѝ на мѣ́сто с҄е . ꙗ҆́ко т҄ꙋ сѷрѧ́не ꙁалѧго́ша · И҆ посла̀ цр҃ь і҆и̑л҃евъ на мѣсто ѻ҆ не́мже реⷱ‍҇ е҆мꙋ і҆елисе́и , соблюде́сѧ ѿтꙋдꙋ ни е҆ді́ною ни два́жды · И҆ смꙋти́сѧ срⷣце цр҃ю сѷрскꙋ ѻ҆ словесѣ семъ . и҆ приꙁва̀ ѻ҆́троки своѧ̀ и҆ рече к ни́мъ , не воꙁвѣща́ете м҄и кт҄о предае́тъ м҄ѧ в рꙋцѣ цр҃ю і҆и̑л҃евꙋ · И҆ рече е҆ді́нъ ѿ ѻ́трокъ е҆го . н҄и господине мо́и цр҃ю , ꙗ҆́ко прⷪ‍҇ркъ і҆е̑лисе́и и҆же въ і҆и̑л҃и воꙁвѣща́етъ цр҃ю і҆и̑л҃вꙋ вс҄ѧ словеса̀ ꙗ҆́же а҆́ще гл҃еши въ сокро́вищи ло́жница свое́ѧ · И҆ рече и҆дѣте и҆ ѹ҆вѣдѣте гдѣ е҆сть с҄е . и҆ посла́въ приведꙋ и҆̀ , и҆ воꙁвѣсти́ша е҆мꙋ гл҃юще се е҆сть во е҆вдоѳаи́ме · И҆ посла̀ та́мо ко́нѧ и҆ колесни́ца и҆ си́лꙋ тѧ́жкꙋ , и҆ прїидо́ша но́щїю и҆ ѻ҆бъꙗ҆́ша гра́дъ · И҆ ѹ҆ранѝ ꙁаѹ́тра раⷠ‍҇ і҆елисе́ѻ҆въ , и҆ въста́въ и҆ꙁы́иде , и҆ с҄е си́ла ѻ҆бъстꙋпѝ граⷣ и҆ ко́ни и҆ колесни́ца , и҆ рече ѻ҆́трокъ е҆го к немꙋ ѠѼ господине чт҄о сътвори́мъ · И҆ рече і҆е̑лисе́и не бо́исѧ ꙗ҆́ко бо́лїи е҆сть со на́ми , па́че не́же и҆же съ ни́ми · И҆ помоли́сѧ і҆е̑лисе́и и҆ рече , г҃и ѿвръꙁѝ нн҃ѣ ѻ҆́чи ѻ҆́трока свое̑го и҆ ѹ́ꙁриⷮ , и҆ ѿвръ́ꙁе ѻ҆́чи ѻ҆тро́чища и҆ ви́дѣ и҆ с҄е гора̀ и҆спо́лнь ко́нь и҆ колесни́ца ѻ҆́гньна ѻ҆́крⷵтъ і҆е̑лисе́ѧ · И҆ снидо́ша к немꙋ и҆ помоли́сѧ і҆е̑лисе́и къ г҃ꙋ . и҆ рече , пораꙁѝ ѹ҆бо ꙗ҆ꙁы́къ се́и невидѣ́нїем̾ и҆ пораꙁѝ и҆хъ невидѣ́нїемъ по гл҃ꙋ і҆е̑лисе́е̑вꙋ · И҆ рече к ни́мъ і҆е̑лисе́и , не сѐ пꙋть и҆ не сѐ гра́дъ . грѧди́те по мн҄ѣ и҆ ведꙋ̀ в҄ы къ мꙋж́еви е҆гоже и҆́щете в҄ы . и҆ ведѐ ѧ҆̀ в̾ самарїю · И҆ бы́сть е҆гда̀ внидо́ша въ самарїю , и рече і҆е̑лисе́и ѿвръꙁѝ ѹ҆бо и҆мъ г҃и ѻ҆́чи и҆хъ и҆ да ви́дѧтъ . и҆ ѿвръꙁѐ г҃ь ѻ҆́чи и҆хъ и҆ ви́дѣша . и҆ с҄е бѧ́хꙋ посредѣ самарїѧ · И҆ рече цр҃ь і҆ил҃евъ къ і҆е̑лисе́ю ꙗ҆́ко ви́дѣ ѧ҆̀ а҆́ще поражꙋ̀ ѧ҆̀ пораже́нїемъ ѿч҃е · И҆ рече і҆е̑лисе́и не пораꙁи́ши . н҄о тоⷦ‍҇мо е҆же е҆си плѣниⷧ‍҇ ѻ҆рꙋжїемъ си́мъ , и҆ лꙋкомъ свои̑мъ и҆ꙁбїе́ши . предложѝ и҆мъ хлѣбы и҆ во́дꙋ да ꙗ҆дѧ́тъ . и҆ да пі́ютъ . и҆ да и҆дꙋтъ къ господи́нꙋ свое̑мꙋ · И҆ преⷣложѝ и҆мъ предъложе́нїе ве́лїе и҆ ꙗ҆́ша и҆ пи́ша . и҆ ѡⷮпꙋстѝ ѧ҆̀ і҆ и҆до́ша къ господинꙋ свое̑мꙋ , и҆ не приложи́ша ктомꙋ̀ приходи́ти и҆с̾ сѷрїѧ въ ꙁеⷨлю і҆и̑л҃евꙋ · И бы́сть по сихъ . и҆ събра̀ сн҃ъ а҆де́ровъ цр҃ь а҆сѷрїискїи , вс҄е ѻ҆полче́нїе свое . и҆ вше́дъ ѻ҆бъсѣде самарїю · И҆ бы́сть гла́дъ вели́къ въ самарїѝ , и҆ с҄е ѻ҆бъсѣдо́ша ю · до́ндеже ҆̀ бы́сть глава̀ ѻ҆сло́ва ꙁа н҃ , си́кль сребра̀ , и҆ четве́ртаѧ ча́сть мѣры гно́ю голꙋби́наго , ꙁа е҃ си́кль сребра · И҆ бы́сть цр҃ь і҆и̑л҃въ ходѧ̀ по стѣна́мъ . и҆ жена̀ нѣ́каѧ воꙁопѝ к немꙋ гл҃ющи , сп҃си м҄ѧ господине мои цр҃ю · И҆ рече е́й а҆ще тебе не спⷵаеⷮ г҃ь , ка́ко а҆ꙁъ сп҃сꙋ тѧ . е҆да̀ ѿ гꙋмна̀ и҆л҄и ѿ точи́ла · И҆ рече е́й цр҃ь что̀ т҄и е҆сть , ѻ҆на́ же ѿвѣща , и҆ ̀ рече , сїѧ жена̀ къ мн҄ѣ речѐ да́ждь ми сн҃ъ твои да и҆ ꙗ҆ди́мъ и҆̀ дне́сь . а҆ ѹ́тро мое̑го сн҃а ꙁ̾ꙗ̑ди́мъ . і҆ и҆спеко́хомъ сн҃а мое̑го і҆ и҆ꙁ̾ꙗ̑до́хомъ и҆̀ . и҆ рѣхъ ко не́и въ дн҃ь вторы́и . да́ждь сн҃а твое̑го і҆ и҆ꙁ̾ꙗ̑ди́мъ и҆̀ , и҆ съкры̀ сн҃а свое̑го · И҆ бы́сть ꙗ҆́ко слы́ша цр҃ь і҆и̑л҃евъ словеса̀ жены̀ . и раꙁдра̀ ри́ꙁы своѧ . и҆ хожда́ше по стѣнѣ . и҆ ви́дѣша лю́дїе вре́тище на пло́ти е҆го внꙋтръ · И҆ рече цр҃ь сїѧ да сътвори́тъ м҄и б҃ъ и҆ с҄и да приложи́тъ м҄и а҆ще бꙋдетъ і҆е̑лисе́и съ главо́ю свое́ю днесь · И҆е̑лисе́и же сѣдѧ́ше в домꙋ̀ свое̑мъ . и҆ ста́рцы сидѧ́хꙋ с нимъ , и҆ посла̀ цр҃ь мꙋжа преⷣ лицемъ своиⷨ и преже да́же прїитѝ посла́вшемꙋ к немꙋ . и҆ то́и рече къ ста́рцемъ . не вѣсте л҄и ꙗ҆́ко посла̀ сн҃ъ ѹ҆бїици сего̀ , да ѿсѣчетъ главꙋ̀ мою . и҆ ви́дите до́ндеже прїидетъ посе́лъ . ѹ҆тверди́те две́ри и҆ печа́лна сътвори́те и҆̀ ѹ҆ две́рїи . не то́потъ л҄и но́гꙋ господина е҆го въслѣдъ е҆го · И е҆щѐ е҆мꙋ гл҃ющꙋ с ни́ми . и҆ с҄е посе́л̾ сни́де к немꙋ , и҆ пости́же и҆̀ цр҃ь и҆ реⷱ‍҇ , с҄е сѝ ѕло́ба ѿ г҃а . т҄о потръплю̀ гв҃и ксемꙋ̀ ·
Глⷡ‍҇а , ꙁ҃ · И рече і҆е̑лисе́и слы́шите слово гн҃е . си́це гл҃етъ г҃ь ꙗ҆́ко в ча́съ сїи ѹ́тро . мѣра мꙋкѝ пшени́чны бꙋдетъ ꙁа си́кль е҆ді́н̾ , и҆ дв҄ѣ мѣрѣ ꙗ҆чме́ню ꙁа си́кль е҆дїнъ , въ вра́тⷯѣ самарїѧ · И҆ ѿвѣща̀ триста́тъ , на него́же цр҃ь въспочива́ше рꙋцѣ своѝ . и҆ рече къ і҆е̑лисе́ю . с҄е а҆ще ѻ҆тво́ритъ г҃ь и҆ хлѧ́би нбⷵныѧ . т҄о не бꙋдетъ гл҃ъ се́и . і҆елисе́и рече с҄е т҄ы ѹ́ꙁриши ѻ҆чи́ма свои̑ма . и҆ ѿтꙋдѣ не и҆́маши ꙗ҆́сти · И҆ бѧ́хꙋ д҃ мꙋжи прокаже́ни при вра́техъ гра́да и҆ рече мꙋжъ къ и́скренемꙋ сѝ чт҄о мы̀ сѣди́мъ ꙁдѣ дондеже ѹ́мре · А҆ще речемъ вни́демъ во́ градъ . т҄о гла́дъ е҆сть во́ граде . и҆ ѹ́мремъ та́мо . а҆ще л҄и сѣди́мъ ꙁдѣ т҄о и҆ та́ко ѹ́мремъ . и҆ нн҃ѣ и҆демъ , и҆ внїидемъ въ по́лкъ сѷрїискїи , а҆ще живѧⷮ н҄ы жи́ви бꙋ́демъ . а҆ще л҄и ѹ҆мрътвѧ́тъ н҄ы , т҄о ѹ́мреⷨ . И҆ въста́вше тмо́ю внидо́ша в по́лкъ сѷрїискїи . и҆ внидо́ша срѣдѝ по́лка сѷрїиска . и҆ с҄е не бѣ мꙋжа т҄ꙋ . и҆ г҃ь слы́шано сътворѝ полкꙋ сѷрїискꙋ . гла́съ ѻ҆рꙋжїѧ . и҆ гла́съ ко́нь и҆ глⷵа си́лы вели́ки . и҆ рече мꙋжъ къ братꙋ свое́мꙋ с҄е нн҃ѣ наꙗ҆́лъ е҆сть на на́съ цр҃ь і҆и̑л҃евъ цр҃ѧ хетъѳе́иска и҆ цр҃ѧ е҆гѷпет̾ска прїитѝ на на́съ · И҆ въста́вше въ нощи бѣжа́ша и҆ ѻ҆ста́виша сѣни своѧ и҆ ко́ни и҆ ѻ҆слы̀ своа ꙗ҆́коже е҆сть въ станꙋ̀ и҆ ꙗ҆́коже бѣхꙋ са́ми же бѣжа́ша дш҃а ради свое́ѧ · И҆ снидо́ша прокаже́ни с҄и до срѣди поⷧ‍҇ка и внидо́ша в сѣнь е҆дїнꙋ , и҆ ꙗ҆́ша и҆ пи́ша , и҆ вꙁѧ́ша ѿтꙋ́дꙋ сребро̀ и҆ ꙁла́то , и҆ ѻ҆де́жда . ше́дше съкры́ша и҆ па́ки въꙁврати́вшесѧ и҆ внидо́ша въ дрꙋгꙋю сѣнь и҆ вꙁѧ́ша ѿтꙋ́дꙋ и҆ съкры́ша · И҆ рече мꙋжъ кождо къ и́скренемꙋ своемꙋ . не бл҃го м҄ы тво́римо дне́сь , дн҃ь б҄о сїи дн҃ь бл҃говѣще́нїѧ е҆сть . а҆ мы̀ молчиⷨ и҆ а́ще пребꙋдемъ до свѣта ѹ́трꙋ , ѻ҆брѧ́щет̾ насъ беꙁако́нїе , нн҃ѣ прїидемъ и҆ вни́демъ и҆ въꙁвѣсти́мъ в домꙋ̀ цр҃евѣ · И҆ внидо́ша и҆ воꙁопи́ша ко вра́томъ гра́да . и҆ воꙁвѣсти́ша иⷨ гл҃юще . внидо́хомъ в по́лкъ сѷрїискїи и҆ с҄е не бы́сть т҄ꙋ мꙋжа ни гласа чл҃ча . н҄о то́кмо ко́ни привѧ́ꙁани , и҆ ѻ҆слѧ́та и҆ сѣни и҆хъ ꙗ҆́коже сꙋть · И҆ вра́тницы воꙁопи́ша и҆ воꙁвѣсти́ша в домꙋ̀ цр҃евѣ внꙋтръ · И҆ въста́въ но́щїю цр҃ь . и҆ рече къ ѻ҆́трокоⷨ свои́мъ воꙁвѣщꙋ ѹ́бо ва́мъ нн҃ѣ ꙗ҆́же сътвориша наⷨ сѷрѧ́не . раꙁꙋмѣша ꙗ҆́ко гла́дни е҆смы и҆ꙁыидо́ша и҆с̾ станꙋ̀ , и҆ сокры́шасѧ на селѣ гл҃ще ꙗ҆́ко и҆ꙁы́идꙋтъ и҆ꙁ̾ гра́да і҆ и҆ме́мъ ѧ҆̀ живы . и҆ во́ градъ вънидемъ · И҆ ѿвѣща́въ е҆дїнъ ѿ ѻ́трокъ е҆го рече . да по́имꙋтъ нн҃ѣ е҃ ѿ ко́нь ѻ҆ста́вшиⷯ и҆же сꙋть ѻ҆ста́ли ꙁд̑ѣ . с҄е б҄о сꙋть толико всѣхъ ѹ҆ мно́жествѣ і҆и̑л҃ѧ , ѻ҆ста́вльшихъсѧ . и҆ по́слемъ та́мо и҆ ѹ́ꙁримъ · И҆ поꙗ҆́ша дв҄а всаⷣника и҆ посла̀ цр҃ь і҆ил҃евъ въ слѣдъ цр҃ѧ сѷрска , гл҃ѧ и҆мъ грѧдѣте , и видѣте · И҆ и҆ꙁыидо́ша по неⷨ до і҆ѻ҆рда́на . и҆ с҄е пꙋть бѧ́ше ве́сь и҆спо́лнь ѻ҆де́ждъ и҆ ѻ҆рꙋжїѧ и҆же поверго́ша сѷрѧ́не , внегда̀ ѹ҆страшитисѧ иⷨ . и҆ воꙁвратишасѧ послы̀ и҆ воꙁвѣстиша с҄е цр҃ю · И҆ и҆ꙁыидо́ша лю́дїе и҆ раⷥгра́биша вс҄и станы̀ сѷрски . и҆ быⷵ мѣ́ра мꙋкѝ пшеничны ꙁа сикль е҆диⷩ‍҇ , и҆ дв҄ѣ мѣ́рѣ ꙗ҆чме́ню ꙁа сикль по гл҃ꙋ гн҃ю · И цр҃ь приста́ви триста́та на не́мже цр҃ь ѻ҆почива́ше рꙋка́ма е҆го ѹ҆ вра́тъ . и҆ попра́ша е҆го лю́дїе при вра́тѣхъ . и҆ ѹ́мре ꙗ҆́ко гл҃а чл҃къ бж҃їи и҆же гл҃а е҆гда посе́лъ прїиде к немꙋ · И҆ бы́сть ꙗ҆́коже гл҃а чл҃къ бж҃їи гл҃ѧ къ цр҃ю дв҄ѣ мѣ́рѣ ꙗ҆́ч̾ме́ню ꙁа сикль е҆динъ . и҆ мѣ́ра мꙋки п̾шениⷱ‍҇ны ꙁа сик̾ль . бꙋдеⷮ бо ре́че ꙗ҆́ко въ сеи ча́съ ѹ҆́тро во вра́тѣхъ самарїѧ · И҆ ѿвѣща же тристаⷮ і҆е̑лисе́ю . и҆ реⷱ‍҇ а҆ще г҃ь ѻ҆тво́ритъ хлѧ́би нбⷵныѧ . и не бꙋдетъ гл҃ъ се́и . и҆ рече і҆е̑лисе́и с҄е ѹ́ꙁриши ѻ҆чи́ма свои̑ма а҆ ѿтꙋдꙋ не и́маши ꙗ҆сти · И҆ бы́сть та́ко и҆ попра́ша и҆̀ лю́дїе ѹ҆ враⷮ и҆ ѹ́мреⷮ ·
Глⷡ‍҇а , и҃ · И посе́мъ гл҃а і҆е̑лисе́и к̾ женѣ е́иже въскр҃еси сн҃а гл҃ѧ . въста́ни ты̀ , и҆ до́мъ твои . і҆ и҆дѝ . и҆ пребыва́и и҆дѣже а҆ще мо́жеши . ꙗ҆́ко нарече г҃ь гла́дъ на́ ꙁемлю . и҆ с҄е ѹ҆бо прїидеⷮ на седмь лѣтъ · И҆ въставши жена̀ сътворѝ т҄о по гл҃ꙋ і҆е̑лисе́евꙋ . і҆ и҆дѐ т҄а сама̀ и҆ доⷨ е҆ѧ . и҆ всели́сѧ в ꙁе́млю и҆ноплеме́нникъ , ꙁ҃ , лѣтъ · И҆ быⷵ по скон̾ча́нїи , ꙁ҃ ми лѣтъ въꙁврати́сѧ жена̀ ѿ и҆ноплеме́нникъ во́ граⷣ и҆ прїиде воꙁопи́ти къ цр҃ю ѻ҆ домꙋ̀ свое̑мъ и҆ ѻ҆ се́лехъ свои̑хъ , и҆ гл҃а цр҃ь къ гиѻ҆ꙁїю́ ѻ҆́трокꙋ і҆е̑лисе́евꙋ чл҃кꙋ бж҃їю гл҃ѧ . и҆сповѣж́дь м҄и нн҃ѣ вели́каѧ ꙗ҆́же сътворѝ і҆е̑лисе́и · И҆ бы́сть е҆мꙋ и҆сповѣда́ющꙋ цр҃еви , ꙗ҆́ко жи́ва сътворѝ сн҃а ѹ҆мръшаго и҆ с҄е жена̀ е́йже въскр҃еси і҆е̑лисе́и сн҃а еѧ̀ въпию҆́щи цр҃еви ѻ҆ домꙋ̀ свое́мъ и҆ ѻ҆ се́лехъ свои̑хъ , и҆ рече гиѻ҆ꙁїи господи́не цр҃ю сїѧ е҆сть жена̀ и҆ сїи сн҃ъ еѧ̀ е҆гоже жи́ва сътворѝ і҆е̑лисе́и · И҆ въпросѝ цр҃ь женꙋ̀ и҆сповѣ́да е҆мꙋ . и҆ да́сть е́й цр҃ь ско́пца е҆ді́наго гл҃ѧ , воꙁвратѝ е́й ꙗ҆́же е҆ѧ вс҄ѧ сꙋть . и҆ вс҄ѧ пло́ды села̀ еѧ̀ . ѿ дн҃ѧ того во́ньже ѻ҆ста́ви ꙁе́млю и досе́лѣ · И҆ прїиде і҆елисе́и в дама́скъ , и҆ сн҃ъ а҆деровъ цр҃ь сѷръскїи раꙁболѣл̾сѧ бѧ́ше . и҆ воꙁвѣсти́ста е҆мꙋ гл҃юще , прїиде чл҃къ бж҃їи до ꙁдѣ · И҆ рече цр҃ь къ а҆ꙁаи́лю прїимѝ в рꙋкꙋ твою да́ръ і҆ и҆дѝ въ срѣте́нїе чл҃кꙋ бж҃їю . и҆ вопросѝ г҃а и҆м̾ гл҃ѧ а҆ще м҄и жи́вꙋ быти ѿ бо́лѣꙁни сеѧ · И҆ и҆де а҆ꙁаи́ль на срѣте́нїе е҆мꙋ вꙁеⷨше да́ръ в рꙋкꙋ свое̑ю . и҆ вс҄ѧ бл҃гаѧ дама́скова ꙗ҆́ко можа́хꙋ носи́ти м҃ . вельблю́дъ и҆ пришеⷣ ста̀ пред нимъ , и҆ реⷱ‍҇ къ і҆е̑лисе́ю сн҃ъ твои сн҃ъ а҆де́ровъ цр҃ь сѷрскъ . посла̀ м҄ѧ к тебѣ гл҃ѧ , бꙋ́дꙋ ли жи́въ ѿ бо́лѣꙁни сеѧ · И҆ реⷱ‍҇ к ̀ немꙋ і҆е̑лисе́и , и҆дѝ и рцы̀ е҆мꙋ живѧ̀ живе́ши . н҄о покаꙁа м҄и г҃ь ꙗ҆́ко смр҃тїю ѹ́мретъ · И҆ посе́мъ пред̾ста́ви лице своѐ и҆ воꙁложѝ рꙋкꙋ ꙁакрыва́ѧсѧ и҆ пла́касѧ чл҃къ бж҃їи · И рече а҆ꙁаи́ль чт҄о ꙗ҆́ко господинъ мои пла́четъ . ѻ҆́нже рече ꙗ҆́ко сътвори́ши ѕл҄о сн҃омъ і҆и̑л҃евымъ . гра́ды и҆хъ и҆ждеже́ши ѻ҆гнеⷨ и҆ꙁбраⷩ‍҇ныѧ и҆хъ и҆ꙁбїеши ѻ҆рꙋжїеⷨ , и҆ младе́нца и҆хъ и҆ꙁбїе́ши , и҆ ꙗ҆́же во чревѣ и҆мѣ́ютъ и҆ꙁдави́ши · И҆ реⷱ‍҇ а҆ꙁаи́ль чт҄о е҆сть е҆да л҄и а҆ꙁъ рабъ твой пеⷵ ꙗ҆́ко сътвори́тъ гл҃ъ се́и . и҆ рече і҆е̑лисе́и покаꙁа̀ м҄и т҄ѧ г҃ь црⷵтвꙋю̑ща сѷрїею · И҆ ѿи̑де ѿ і҆е̑лисе́ѧ и҆ вни́де къ господинꙋ свое̑мꙋ , и҆ рече е҆мꙋ цр҃ь чт҄о т҄и рече і҆е̑лисе́и . ѿвѣща̀ рече м҄и і҆е̑лисе́и живѧ̀ живе́ши · И бы́сть поѹ́трїѧ и҆ прїѧⷮ маха́мꙋ и҆ намочѝ во во́дꙋ и҆ воꙁложѝ на лице е҆го и҆ ѹ́мре . и҆ црⷵтвова̀ а҆ꙁаи́ль в него мѣсто · Въ лѣто , е҃ ѐ . и҆ѻ҆ра́ма сн҃а а҆ха́влѧ цр҃ѧ і҆и̑л҃ва . нача̀ црⷵтвова́ти и҆ѻ҆раⷨ сн҃ъ и҆ѻ҆сафа́товъ цр҃ь і҆ѹ́динъ , сы́и , л҃ и҆ двою лѣтꙋ . б҄ѣ в нѧ́же црⷵтвова́ти е҆мꙋ . и҆ и҃ лⷮѣ црⷵтвова̀ въ і҆ерⷵли́мѣ · И҆ ходѝ въ пꙋтѝ цр҃ь і҆и̑л҃евъ , ꙗ҆́коже сътворѝ доⷨ а҆ха́вль б҄ѣ б҄о дщѝ а҆ха́влѧ жена̀ е҆мꙋ и҆ сътворѝ лꙋкавное преⷣ гм҃ъ · И҆ не хотѧ́ше г҃ь расточи́ти і҆ѹ́ды дв҃да раⷣ‍ꙵ раба̀ свое̑го . ꙗ҆́коже рече дати е҆мꙋ свѣти́лникъ сн҃ом̾ е҆го въ вс҄ѧ дн҃и · И҆ въ дн҃и же е҆го ѿвръже́сѧ е҆до́мъ ѿ поⷣ рꙋкꙋ і҆ѹ́динꙋ . и҆ црⷵтвова̀ са́мъ ѻ҆ себѣ  , і҆ и҆ꙁы́иде и҆ѻ҆ра́мъ въ сироⷨ и҆ всѧ колесни́ца с ни́мъ . и҆ бы́сть е҆мꙋ въста́вшꙋ и҆ꙁбѝ е҆до́мъ . въста́вшихъ на́ нѧ кн҃ѕѧ колесни́цъ . и҆ бѣжа́ша лю́дїе въ сокро́вище своѐ · И҆ та́ко ѿстꙋпѝ е҆до́мъ и҆ повинꙋсѧ поⷣ рꙋкꙋ і҆ѹ́динꙋ до дн҃е сего . тогда̀ ѿвръжесѧ ло́вна въ времѧ т҄о · И҆ про́чихъ словесъ и҆ѻра́мль и҆ всѧ̀ е҆ли́ко сътворѝ . не сѐ л҄и пи́сана въ кни́гахъ слове́съ дн҃їи цр҃ь і҆ѹдин̾ · И ѹ́мре и҆ѻ҆ра́мъ и҆ погребе́нъ бы́сть съ ѿц҃ы свои́ми въ́ градѣ двд҃вѣ  . и҆ црⷵтвова̀ ѻ҆хоꙁїѧ сн҃ъ его в него мѣсто · В лѣто , в҃і . и҆ѻ҆ра́ма сн҃а а҆ха́влѧ цр҃ѧ і҆ил҃ева . ̑ црⷵтвова́ти нача̀ ѻ҆хоꙁїѧ сн҃ъ и҆ѻ҆ра́мль · И҆ к҃в , лѣта бы́сть ѻ҆хоꙁїѝ егда нача цр҃ъствова́ти . и҆ лѣто е҆дїно црⷵтвова̀ въ іерⷵли́мѣ . и҆́мѧ б҄ѣ мт҃ри е҆го гоѳолїѧ дщѝ ꙁаⷨврїи́на цр҃ѧ і҆и̑л҃ва · И҆ хожда́ше по пꙋте́мъ домꙋ а҆ха́влѧ и҆ сътворѝ лꙋка́вое преⷣ гм҃ъ , ꙗ҆́коже и домъ а҆ха́вль ꙁѧ́ть б҄о бѣ домꙋ а҆ха́влѧ  · И҆ и҆дѐ и҆ѻ҆ра́мъ сн҃ъ а҆ха́вль на́ брань на ꙁаи́лѧ цр҃ѧ и҆ноплемеⷩ‍҇нича въ раме́ѳъ гала́дъскїи . и҆ ꙗ҆ꙁви́ша сѷрѧ́не и҆ѻ҆ра́ма · И҆ въꙁврати́сѧ и҆ѻ҆ра́мъ цѣли́тисѧ въ і҆и̑л҃ь ѿ ꙗ҆́ꙁвъ и҆́миже ꙗ҆ꙁви́ша и҆̀ въ ромоа́ѳѣ . е҆гда брани́сѧ съ а҆ꙁаи́лемъ цр҃емъ сѷрскиⷨ и҆ сего ради хоꙁїѧ́ сн҃ъ и҆ѻ҆ра́мль цр҃ь і҆ѹ́динъ сни́де ви́дѣти и҆ѻ҆ра́ма сн҃а а҆ха́влѧ въ і҆и̑л҃и ꙗ҆́ко болѧ́ше се́и ·
Глⷡ‍҇а , ѳ҃ · І е҆лисе́и прⷪ‍҇ркъ приꙁва̀ е҆ді́ного ѿ сн҃овъ прⷪ‍҇рчъ , и҆ рече е҆мꙋ препоꙗ̑шѝ чре́сла своѧ̀ , и҆ воꙁмѝ ро́гъ свои съ і҆е̑ле́ѻ҆мъ в рꙋцѣ твоѝ . і҆ и҆дѝ в рамоⷴ‍҇ гала́дъскїи · И҆ вни́деши та́мо и҆ ѹ́ꙁриши и҆ѹ́ѧ сн҃а и҆ѻ҆сафа́та сн҃а и҆а̑месї́ева . и҆ вни́деши к не́мꙋ . і҆ и҆ꙁведе́ши и҆̀ ѿ срѣды бра́тїѧ е҆го . и҆ в̾веде́ши и҆̀ внꙋтреню клѣть . и҆ прии҆́мъ і҆е̑ле́и ѿ ро́га и҆ въꙁлїи на главꙋ̀ еⷢ‍҇ и҆ рцы̀ си́це гл҃етъ г҃ь пома́ꙁахъ т҄ѧ на црⷵтво і҆и̑л҃ю и҆ посемъ ѿвръꙁеши две́ри и҆ да бѣжи́ши , и҆ не пребꙋди та́мо · И҆ и҆дѐ ѻ҆тро́чищъ прⷪ‍҇ркъ въ рама́ѳꙋ гала́дъскꙋю и҆ вни́де и҆ с҄е кнѧ́ѕь си́лныхъ сѣдѧ́хꙋ , и҆ реⷱ‍҇ сло́во м҄и е҆сть к тебѣ ѠѼ кнѧ́же . и҆ рече и҆ѹ́е къ комꙋ̀ ѿ всѣхъ насъ , и҆ рече к тебѣ кнѧ́же · И въста́въ и҆дѐ с ни в домъ , и҆ въꙁлїѧ̀ і҆е̑ле́и на главꙋ̀ е҆го и҆ рече е҆мꙋ , си́це гл҃ет̾ г҃ь б҃ъ і҆и̑л҃въ пома́ꙁахъ т҄ѧ на црⷵтво лю́дем̾ гн҃иⷨ въ і҆и̑ли · И҆ да потреби́ши домъ а҆ха́вль господина свое̑го ѿ лица̀ моеⷢ‍҇ и҆ ѿм̾сти́ши кро́вь ра́бъ мои̑хъ прⷪ‍҇рк̾ и҆ кро́ве всѣхъ рабъ гн҃ь ѿ рꙋкѝ і҆еꙁаве́лины , и҆ ѿ рꙋкѝ всего до́мꙋ а҆ха́влѧ и потреби́ша домъ а҆ха́вовъ надѣю̑щасѧ на стѣны . и҆ съдръжа́щасѧ и҆ ѹ҆се́льшаꙗ̑сѧ въ і҆и̑л҃и · И҆ преда́мъ до́мъ а҆ха́вль . ꙗ҆́коже домъ і҆е̑ровоа́мль сн҃а нава́това . и҆ ꙗ҆́ко и домъ ваа̑сїинъ сн҃а а҆хїина · И҆е̑ꙁаве́ль снѣдѧ́тъ ѱѝ в ча́сти і҆и̑л҃евѣ . и҆ не бꙋдеⷮ погрѣба́ющаго е҆ѧ̀ · И҆ посе ѿвръꙁе две́ри , и҆ ѹ҆бѣжа̀ · И҆ѹ́е же и҆ꙁы́иде къ ѻ҆́трокоⷨ господина свое̑го , и҆ рѣша е҆мꙋ ми́ръ . чт҄о ꙗ҆ко въходѝ привѣтникъ се́и к тебѣ . и҆ рече и҆мъ вы̀ вѣсте мꙋжа и҆ ле́сть е҆го . и҆ рѣша непра́ведно е҆сть а҆ще не въꙁвѣсти́ши намъ . въꙁвѣстѝ ѹ҆бо наⷨ . и҆ рече и҆ѹ́е к нимъ . та́ко и҆ та́ко рече къ мнѣ гл҃ѧ , си́це гл҃етъ г҃ь пома́ꙁаⷯ т҄ѧ на црⷵтво і҆и̑л҃ево · И҆ сїи слы́шавше теко́ша спѣшни и҆ вꙁѧ̀ ко́ждо ри́ꙁы своѧ̀ . и҆ положи́ша под ни́мъ . понеже на е҆ді́ноⷨ ѿ степе́нїи сѣдѧхꙋ и҆ въстрꙋби́ша в ро́гъ и҆ рѣша цр҃ь быⷵ и҆ѹ́е · И҆ въꙁврати́сѧ и҆ѹ́е сн҃ъ и҆ѻ҆сафа́товъ сн҃а а҆месїе́ва . ко и҆ѻ҆ра́мꙋ и҆ѻ҆ра́мъ са́мъ стрежа́ше рамо́ѳа гала́дъскаго . то́и самъ и҆ весь і҆и̑л҃ь ѿ лица̀ а҆ꙁаи́лѧ цр҃ѧ а҆сѷрїиска · И҆ воꙁврати́сѧ и҆ѻ҆раⷨ цр҃ь цѣли́тисѧ въ і҆и̑л҃ь , ѿ ꙗ҆́ꙁв̾ и҆́миже ѹ҆ꙗ̑ꙁви́ша и҆̀ сѷрѧне на́ брани . е҆гда бра́сѧ съ а҆ꙁаи́лемъ цр҃емъ а҆сѷрїискимъ . и҆ рече и҆ѹ́е а҆ще е҆сть дш҃а ва́ша со мно́ю . т҄о не и҆ꙁыидѣте ѿ гра́да , и҆ да не бѣжи́те , и҆ въꙁвѣсти́ти въ і҆и̑л҃и · И҆ пот̾ща́всѧ и҆ по́иде и҆ѹ́е и҆ сни́де въ і҆и̑л҃ь , ꙗ҆́ко и҆ѻра́мъ цр҃ь і҆и̑л҃евъ цѣлѧ́шесѧ въ і҆и̑л҃и ѿ стрѣле́нїи и҆́миже ѹ҆стрѣли́ша и҆̀ ра́ма и въ рама́ѳѣ , е҆гда побѣди́сѧ , съ а҆ꙁаи́лемъ цр҃ем̾ сѷрьскимъ . ꙗ҆ко тои б҄ѣ си́ленъ и҆ мꙋжъ си́лныхъ ѹ҆спѐ т҄ꙋ . и҆ ѻ҆хоꙁїа цр҃ь і҆ѹ́диⷩ‍҇ прїиде ви́дѣти и҆ѻ҆рама · И҆ стра́жъ и҆ꙁы́иде на сто́лпъ въ і҆и̑л҃и и҆ ви́дѣ пра́хъ и҆ѹ́е̑въ е҆гда и҆тѝ е҆мꙋ и҆ рече пра́хъ а҆ꙁъ ви́жꙋ . и҆ рече и҆ѻ҆раⷨ всадѝ мꙋжа на ко́нь и҆ пошлѝ проти́вꙋ и҆мъ и҆ рцы̀ и҆мъ ми́ръ · И҆ и҆дѐ всаⷣниⷦ‍҇ ко́нныи на срѣте́нїе е҆мꙋ . и҆ рече та́ко гл҃етъ цр҃ь а҆ще ми́ръ . и҆ рече и҆ѹ́е , чт҄о ты̀ е҆си и҆ ми́ръ твои , ѻ҆брати́сѧ въ слѣдъ мене . и҆ въꙁвѣстѝ стра́жъ гл҃ѧ , прїиде посе́лъ до не́го и҆ не въꙁврати́сѧ · И҆ посла̀ всаⷣника конна́го втора́го . и҆ прїиде к немꙋ и҆ рече . та́ко рече цр҃ь ми́ръ л҄и е҆сть и҆ рече и҆ѹ́е , что ты̀ и҆ ми́ръ твои въꙁврати́сѧ въ слⷣѣ мене · И҆ рече страⷤ прїиде до него и҆ не въꙁвратисѧ . и҆ во́жъ ведѧ́ше и҆ѹѧ сн҃а и҆а̑месїина ꙗ҆ко въ премѣ́нѣ бы́сть · И҆ рече и҆ѻ҆ра́мъ въпрѧꙁѣте и҆ въпрѧго́ша колесни́цꙋ . і҆ и҆ꙁы́иде и҆ѻ҆раⷨ цр҃ь і҆и̑л҃въ и҆ ѻ҆хоꙁїѧ цр҃ь і҆ѹ́динъ . и҆ мꙋжи и҆хъ съ ѻ҆рꙋжїемъ свои̑мъ . і҆ и҆ꙁыидо́ша на срѣте́нїе и҆ѹ́ѧ и҆ ѻ҆брѣто́ша и҆̀ на ча́стѣ навꙋѳѣѧ̑нѣ́и і҆и̑л҃ьтѧни́на · И҆ бы́сть ꙗ҆́ко ви́дѣ и҆ѻ҆ра́мъ и҆ѹ́ѧ . и҆ рече а҆ще ми́ръ и҆ѹ́е . и҆ рече и҆ѹ́е чт҄о ты̀ и ми́ръ твои доко́лѣ е҆ще блꙋдныѧ е҆ꙁаве́ле ма́тере твое́ѧ , и҆ ча́рове е҆ѧ мно́гїѧ · И҆ ѹ҆вратисѧ и҆ѻ҆ра́мъ на бѣжа́нїе . и҆ рече къ ѻ҆хоꙁїю лесть ѻ҆хоꙁїе · И҆ вꙁѧ́тъ и҆ѹ́е в рꙋцѣ своѝ стрѣлꙋ . и҆ ѹ҆стрѣ́ли и҆ѻ҆ра́ма посрѣди пле́щꙋ е҆го . і҆ и҆ꙁы́иде стрѣла̀ поⷣ срⷣце е҆го . и҆ преклони́сѧ на колѣна своѧ и҆ ѹ́мре · И҆ рече и҆ѹ́е къ вадека́ртꙋ приста́вникꙋ свое̑мꙋ воꙁмѝ и . въверꙁѝ е҆го в̾ ча́сти навꙋѳе́ѧ і҆и̑л҃ьтѧни́на . ꙗ҆́ко по́мню а҆ꙁъ и҆ ты̀ , в̾сѣдшїѝ на сꙋпрꙋ́гъ и҆до́хом въ слѣдъ а҆ха́ва ѿц҃а е҆го . и҆ г҃ь гл҃а ѻ҆ немъ гласомъ си́мъ гл҃ѧ · Со кро́вїю навꙋѳѣ́евою и҆ кро́вїю сн҃овъ е҆го и҆же ви́дѣхъ , вче́ра рече г҃ь въꙁдаⷨ е҆мꙋ въ части се́и рече г҃ь и҆ нн҃ѣ ѹ҆бо въꙁемъ въверꙁѝ и҆̀ на ча́сти се́и по гл҃ꙋ гн҃ю · И҆ ѻ҆хоꙁїѧ цр҃ь і҆ѹ́динъ ви́дѣвъ и҆ побѣже пꙋтеⷨ веѳъѧ̑ниⷨ . и҆ гна̀ по не́мъ и҆ѹе , и҆ рече в себѣ не и҆́мамъ ѻ҆ста́вити е҆го , и҆ ѹ҆да́ри и҆̀ ѻ҆рꙋжїемъ . е҆гда в̾ходѧ́щꙋ е҆мꙋ къ га́и е҆же е҆сть и҆е̑влаа́мъ . и҆ ѹ҆бѣжа̀ въ македо́нъ , и҆ ѹ́мре т҄ꙋ · И҆ въꙁложи́ша и҆̀ ѻ҆́троцы е҆го на колесни́цꙋ и҆ веꙁо́ша и҆̀ въ і҆ерⷵли́м . и҆ погребо́ша и҆̀ въ́ гробѣ е҆го въ́ градѣ двд҃вѣ · Въ а҃і , лѣто і҆е̑ровоа́ма цр҃ѧ і҆и̑л҃ева . црⷵтвова̀ ѻ҆хоꙁїа наⷣ і҆ѹ́дою · И҆ прїиде и҆ѹ́е до е҆ꙁре́ли гра́да . и҆ е҆ꙁаве́ль ѹ҆слы́шавши нама́ꙁа лице свое и҆ ѹ҆красѝ главꙋ̀ свою , и҆ приника́ше ѻ҆кно́мъ · И҆ и҆ѹ́е в̾хожда́ше въ́ градъ и҆ рече а҆ще е҆сть миръ , ꙁм̾врїю ѹ҆бїи́ца господина свое̑го · И҆ въꙁрѣ лицемъ свои̑мъ на ѻ҆кно̀ и҆ видѣ ю҆̀ . и҆ рече кто ты̀ е҆си сни́ди сѣмо . и҆ преклони́стасѧ к немꙋ дв҄а скопца̀ · И рече и҆ѹ́е прободѣта ю҆̀ . и҆ прободо́ша ю҆̀ . и҆ ѻ҆кропи́шасѧ кро́вїю еѧ̀ стѣ́ны , и҆ попра́ша ю҆̀ ко́ни · И҆ вни́де и҆ѹ́е и҆ ꙗ҆́сть и҆ пи́тъ . и҆ рече и҆ѹ́е съхрани́те нн҃ѣ проклѧ́тꙋю сїю , и҆ погребе́те ю҆̀ ꙗ҆́ко дщ̑и цр҃ѧ е҆сть · И҆ и҆до́ша погрестѝ еѧ̀ и҆ не ѻ҆брѣто́ша еѧ̀ ничто́же и҆́но . н҄о то́кмо ло́бъ е҆ді́нъ , и҆ дла́ни рꙋкꙋ и҆ но́гꙋ . и҆ въꙁъвра́щ̾шесѧ въꙁвѣсти́ша е҆мꙋ с҄е . и҆ рече и҆ѹ́е , с҄е сло́во гн҃е е҆сть , е҆же гл҃а рꙋко́ю раба̀ свое̑го и҆лїѝ ѳеꙁви́тѧнина гл҃ѧ . въ ча́сти и҆е̑ꙁре́лѧ и҆ꙁъꙗ̑дѧ́тъ ѱѝ пло́ть и҆е̑ꙁаве́линꙋ · И҆ с҄е е҆сть ꙁнаменїе , ѹ҆ме́рши и҆е̑ꙁаве́ли , ꙗ҆́ко и гно́и на лицы̀ села̀ в ча́сти и҆е̑ꙁре́левѣ . ꙗ҆́ко не рещѝ ксемꙋ с҄е е҆сть и҆е̑ꙁаве́ль ·
Глⷡ‍҇а , і҃ · И а҆ха́вꙋ бѣша ѻ҃ сн҃овъ въ самарїи . и҆ написа̀ кни́гꙋ и҆ѹ́е . и҆ посла̀ въ самарїю къ кнѧ́ѕемъ самарїи́скомъ и҆ къ ста́рцемъ , и҆ къ ѹ҆го́днымъ а҆ха́влимъ всѣмъ гл҃ѧ , и҆ нн҃ѣ ꙗ҆́ко прїидетъ кни́га сїѧ къ ва́мъ , съ ва́ми б҄о сн҃ове господина ва́шеⷢ‍҇ . и҆ съ ва́ми колесни́ца и҆ ко́ни . и҆ гра́ды тве́рды и҆ ѻ҆рꙋжїѧ · И҆ ѹ́ꙁрите бл҃гаго и҆ пра́ваго въ сн҃ѣхъ господина ва́шего . и҆ поста́вите е҆го на прⷵтлѣ ѿц҃а е҆го . и҆ вою́ете ѻ҆ до́м̾ господина ва́шего · И҆ ѹ҆боѧ́шасѧ ѕѣло . и҆ рѣша с҄е дв҄а цр҃ѧ не въꙁмого́ста ста́ти проти́вꙋ лицꙋ̀ е҆го . т҄о ка́ко м҄ы ста́немъ · И҆ посла́ша и҆же наⷣ до́момъ і҆ и҆же наⷣ градомъ . и҆ ста́рцы и҆ ѹ҆го́дницы къ и҆ѹ́е цр҃ю гл҃ще ѻ҆́троцы мы̀ твоѝ е҆смы . и҆ е҆лико а҆ще рече́ши к на́мъ т҄о сътвори́мъ не ѹ҆̀ въцрⷵтвимъ мꙋжа . н҄о бл҃гое преⷣ ѻ҆чи́ма твои́ма сътвори́мъ · И҆ написа̀ к ни́мъ и҆ѹ́е кни́гꙋ вторꙋю гл҃ѧ а҆ще е҆сте вы̀ моѝ и҆ гла́са мое̑го вы̀ послꙋшае̑те , ѿсѣцыте главы̀ сн҃омъ господи́на ва́шего . и҆ принесе́те ѧ къ мн҄ѣ в се́и же чаⷵ ѹ́тро до е҆ꙁре́лѧ , и҆ б҄ѣ сн҃овъ цр҃евыхъ о҃ мꙋж̾ си́ же мꙋжи гра́да въскорми́ша и҆х · И҆ бы́сть ꙗ҆́ко прїиде к ни́мъ кни́га . и҆ поꙗ҆́ша сн҃ы цр҃евы і҆ и҆скла́ша ѧ҆̀ всⷯѣ о҃ , мꙋжъ , и҆ въложи́ша главы̀ и҆хъ въ ко́шницы , и҆ посла́ша и҆хъ к немꙋ въ і҆и̑л҃ь , и҆ прїиде посолъ и҆ въꙁвѣстѝ е҆мꙋ гл҃ѧ · Принесо́ша гла́вы сн҃овъ цр҃ѧ . и҆ рече положи́те ѧ҆̀ хо́лмами двѣма при вра́тѣхъ града до ꙁаѹ́тра · И҆ бы́сть ꙁаѹ́тра . и҆ ше́дъ ста̀ въ вра́тѣхъ гра́да . и҆ рече и҆ѹ́е къ всѣмъ лю́демъ , пра́ведни вы̀ сꙋть е҆сте . сѐ б҄о а҆ꙁъ е҆смѝ и въꙁврати́лъсѧ на господина мое̑го и҆ ѹ҆биⷯ и҆̀ сїѧ же всѧ̀ кт҄о пораꙁѝ · ѻ҆ба́че в҄ы ви́дѣсте ꙗ҆́ко не паде́тъ никто́же кро́мѣ словесѐ гн҃ѧ на ꙁемлѝ . ꙗ҆ко гл҃а г҃ь на до́мъ а҆ха́вль . се б҄о г҃ь сътворѝ е҆ли́ко гл҃а рꙋко́ю раба̀ свое̑го и҆лїи · И҆ и҆ꙁбѝ и҆ѹ́е всѧ̀ ѻ҆ста́вшаѧ в домꙋ̀ а҆хавли въ і҆и̑л҃и и҆ всѧ вельмо́жа е҆го . и҆ ꙁна́емыѧ е҆го , и҆ жръцы̀ е҆го , ꙗ҆́ко не ѻ҆ста́ти в ниⷯ ѻ҆стаⷩ‍҇кꙋ · И҆ въста́въ и҆дѐ въ самарїю са́мъ . въ веѳака́ль па́стыр̾скїи при пꙋти · И҆ с҄е ѻ҆брѣтѐ та́мо бра́тїю ѻ҆хоꙁїинꙋ цр҃ѧ і҆ѹ́дина , и҆ рече кт҄о вы̀ е҆сте . и рѣша бра́тїѧ ѻ҆хоꙁїина м҄ы е҆смы · И҆ снидо́хомъ поꙁдравити сн҃ы цр҃вы и҆ сн҃ы силныхъ · И҆ рече поимѣте ѧ҆̀ жи́вы і҆ и҆ꙁъсѣче́те ѧ҆̀ въ веѳека́лѣ , м҃в , мꙋжа . и не ѻ҆ста̀ ѿ ниⷯ мꙋжа ни е҆ді́ного · И҆ и҆дѐ ѿтꙋ́дꙋ и҆ ѻ҆брѣтѐ и҆ѻ҆нада́ва сн҃а риха́влѧ на пꙋтѝ на срѣте́нїе е҆мꙋ . и блⷵви и҆̀ . и҆ рече к немꙋ и҆ѹ́е . а҆ще е҆сть срⷣце твоѐ съ срⷣцемъ мои̑мъ пра́во ꙗ҆́коже и҆ срⷣце моѐ с тобо́ю , и҆ рече и҆ѻнада́въ е҆сть . и҆ рече и҆ѹе а҆ще е҆сть т҄о да́ждь м҄и рꙋкꙋ твою̀ , и҆ да́въ е҆мꙋ рꙋкꙋ свою и҆ въꙁведѐ и҆̀ на колесни́цꙋ свою · И҆ реⷱ‍҇ к немꙋ поидѝ со мно́ю , и҆ ви́ждь ка́ко поревнова́хъ по г҃ѣ саваѻ҆́ѳѣ . и҆ посади и҆̀ на колесни́цꙋ свою · И҆ вни́де въ самарїю . і҆ и҆ꙁбѝ вс҄ѧ ѻ҆ста́вшаѧ а҆ха́влѧ въ самарїи . ꙗ҆ко не ѻ҆ста́ти никомꙋже по гл҃ꙋ гн҃ю . и҆же гл҃а къ и҆лїи · И҆ събра̀ и҆ѹ́е всѧ лю́ди и҆ рече к ни́мъ . а҆ха́въ порабо́та лю́ди ваа҆́лꙋ ма́ло . і҆ и҆ѹ́е порабо́тати и҆́мать мно́го · И҆ вс҄и проро́цы ваа́ловы и вс҄и рабы̀ е҆го , и҆ жръца̀ е҆го приꙁовѣте къ мн҄ѣ , да не потаи́тсѧ ни е҆ді́нъ мꙋжъ нигде́же , ꙗ҆́ко жрътвꙋ хощꙋ̀ сътвори́ти вели́кꙋ ваа́лꙋ . и всѧкъ и҆же потаи́тсѧ не бꙋдетъ жи́въ . и҆ с҄е и҆ѹ́е цр҃ь сътворѝ ле́сть , хотѧ̀ погꙋби́ти слꙋжа́щихъ ваа́лꙋ . и҆ реⷱ‍҇ и҆ѹ́е ст҃ите жрътвꙋ ваа́лꙋ . и҆ слꙋженїе е҆го . и҆ проповѣдаша · И҆ посла̀ и҆ѹ́е въ весь і҆и̑л҃ь . и҆ рече гл҃ѧ . и҆ нн҃ѣ вс҄и събери́тесѧ рабѝ ваа́лови и҆ вс҄и жръцы̀ е҆го и҆ вс҄и прⷪ‍҇рцы е҆го . да никто́же ѻ҆ста́нетъ ꙗ҆́ко жрътвꙋ вели́кꙋ творю̀ ваа́лꙋ . і и҆же ̑ ѻ҆ста́неⷮ не и́мать жи́въ бы́ти . и҆ прїидо́ша рабѝ ваа́ловы . и҆ вс҄и жръцы̀ е҆го . и҆ вс҄и проро́цы е҆го . и не ѻ҆ста̀ ни е҆ді́н̾ мꙋжъ и҆же не прїиде . и҆ внидо́ша въ хра́мъ ваа́ловъ . и҆ напо́лнисѧ хра́м̾ ваа́ловъ ѿ кра́ѧ до кра́ѧ · И рече и҆ѹ́е и҆же бѧ́хꙋ наⷣ ѻ҆деждами , и҆ꙁнесѣте ѻ҆де́ждꙋ рабомъ всѣмъ ваа́ловымъ . і҆ и҆ꙁнесѐ иⷨ ри́ꙁы · И҆ вни́де и҆ѹ́е и҆ѻ҆нада́въ сн҃ъ риха́вль въ хра́минꙋ ваа́ловꙋ . и҆ рече рабо́мъ вааловымъ , пои̑щѣте и҆ съгледа́ите е҆да̀ е҆сть гд̑ѣ ра́бъ гн҃ь въ ва́съ . и҆ вы́шлите всѣхъ рабо́въ гн҃ихъ ѻ҆брѣтшиⷯсѧ т҄ꙋ · И҆ бы́сть тако ꙗ҆́коже гл҃а и҆ѹ́е . и҆ ꙗ҆́ко не бѣ ра́бъ гн҃ь . н҄о то́кмо е҆ді́ни рабѝ ваа́лови · И҆ вни́де сътвори́ти жрътвꙋ и҆ вс҄есъж̾же́нїѧ . і҆ и҆ѹ́е вн҄ѣ хра́ма поста́ви себ҄ѣ , п҃ , мꙋжъ свои̑хъ съ ѻ҆рꙋжїемъ . и҆ рече и҆мъ и҆ѹ́е аще вы̀ и҆ е҆ді́нъ мꙋжъ гонꙁе́тъ ѿ мꙋжъ си и҆хже а҆ꙁъ и҆ꙁведо́хъ в рꙋцѣ ва́ши . то дш҃ꙋ ва́шꙋ положꙋ̀ ꙁа дш҃ꙋ е҆го · И҆ бы́сть ꙗ҆́ко сконча̀ творѧ́ше вс҄есъж̾же́нїѧ . и҆ рече и҆ѹ́е преⷣри́щꙋщимъ и҆ триста́томъ , вшеⷣше и҆ꙁбїите и҆̀ и да ̑ ни е҆ді́нъ мꙋжъ и҆ꙁбꙋдетъ ѿ ниⷯ і҆ и҆ꙁби́ша ѧ҆̀ ѻ҆рꙋжїеⷨ . и҆ повръгоша ѧ преⷣтекꙋщаѧ во́ини и҆ триста́ты . і҆ и҆до́ша да́же до до́мꙋ ваа́лова · И҆ и҆ꙁнесо́ша ѻ҆де́ждꙋ ваа́ловꙋ и҆ съж̾го́ша ю҆̀ . и҆ съби́ша тѣло ваа́лово и҆ съкрꙋши́ша въ пра́хъ до дн҃и сего · И҆ погꙋбѝ и҆ѹ́е храⷨ ваа́ловъ ѿ і҆и̑л҃ѧ · Но то́кмо грѣховъ і҆еровоа́ма сн҃а нава́това , и҆́миже съблаꙁнѝ грешити і҆и̑л҃ѧ . не ѿстꙋпѝ и҆ѹ́е ѿ послѣдниⷯ и҆хъ кла́нѧю̑щесѧ ю҆́ницамъ ꙁла́тыⷨ ꙗ҆́же въ веѳи́ли и҆ въ да́нѣ · И҆ рече г҃ь къ и҆ѹ́еви понеже ꙗ҆́ко ѹ҆блж҃и и҆ сътвори́ ти ѹ҆го́днаѧ мн҄ѣ преⷣ ѻ҆чи́ма мои̑ма . и҆ всѧ̀ ꙗ҆́же сътвори по срⷣцꙋ мое̑мꙋ сътвори́лъ е҆си до́мꙋ а҆ха́влю сего ради да́же до четве́ртаго ро́дꙋ твое̑го сѧ́дꙋтъ на прⷵтлѣ въ і҆и̑л҃и · И҆ѹ́е не съхранѝ ходи́ти по и҆́мени г҃а б҃а і҆и̑л҃ева всѣмъ срⷣцемъ своиⷨ . не ѿврати́сѧ ѿ грѣхъ і҆еровоа́ма сн҃а нава́това , и҆же въ грѣхъ въведѐ і҆и̑л҃ѧ · Въ дн҃и же ѻ҆́ны нача̀ г҃ь пꙋща́ти на і҆и̑л҃ѧ , і҆ и҆ꙁбѝ ѧ҆̀ а҆ꙁаи́ль въ всѣхъ предѣлехъ і҆и̑л҃евыхъ · ѿ і҆ѻ҆рдана на въсто́къ слн҃ца всю̀ ꙁе́млю галаа́дъскꙋю , и гадїинꙋ , и҆ рꙋви́мовꙋ . и҆ манасїинꙋ ѿ а҆рои́ра даже до ѹ́стїѧ а҆рно́ньска , и҆ галааⷣска и҆ васа́ньска · И҆ про́чаѧ словесъ и҆ѹ́евыхъ вс҄ѧ ꙗ҆́же сътворѝ . и҆ вс҄ѧ си́ла е҆го и҆ събра́нїе е҆го е҆же събра̀ . т҄о не се́ ли напи́сана въ кни́ꙁѣ словеⷵ дн҃їи цр҃ь і҆и̑л҃евъ · И҆ ѹ́мре и҆ѹ́е и҆ погребе́нъ бы́сть съ ѿц҃ы свои́ми въ самарїи́ . и҆ црⷵтвова̀ и҆а̑ха́ꙁ̾ в него̀ мѣ́сто сн҃ъ е҆го · И҆ въ дн҃и в нѧ́же и҆ѹ́е црⷵтвова̀ въ самарїи бы́сть , к҃и , лѣтъ  ·
Глⷡ‍҇а , а҃і · И гоѳолїѧ мт҃и и҆ѻ҆хоꙁїина , ви́дѣвши ꙗ҆́ко ѹ҆мрѣт̾ сн҃ъ е҆ѧ̀ , и҆ воста̀ и҆ погꙋби всѧ́ко сѣмѧ цр҃ево · И҆ѻ҆саве́ѧ же дщ̑и цр҃ѧ и҆ѻ҆рама сестра̀ ѻ҆хоꙁїина поѧ и҆ѻа́са сн҃а бра́та своеⷢ‍҇ . и ѹ҆краде и҆̀ средѣ сн҃овъ цр҃евыⷯ и҆ꙁбїеныхъ , того и҆ дои́лицꙋ е҆го съкрыи въ клѣти постельнеи твердѣ , и҆ ѹ҆таѝ ѿ лица гоѳолїина , и҆ не ѹ҆мрътвиша е҆го · И б҄ѣ с не́ю кры́емъ въ до́мꙋ гн҃и , ѕ , лѣтъ . и҆ гоѳо́лїѧ б҄ѣ црⷵтвꙋ́ющи в ꙁе́мли то́й · И҆ въ сеⷣмое лѣто посла̀ и҆ѻ҆да́и жрецъ . и҆ поѧ́тъ тысꙋщни́ки . хори́ма и҆ расима и҆ въꙁведе ѧ҆̀ къ себѣ въ доⷨ гн҃ь , и҆ ꙁавѣща и҆мъ ꙁавѣтъ гн҃ь . и҆ ꙁаклѧтъ и҆хъ преⷣ гм҃ъ , и҆ покаꙁа̀ и҆мъ и҆а̑до́ѧ сн҃а цр҃ьска · И҆ ꙁаповѣ́да и҆мъ гл҃ѧ с҄е сло́во да сътвори́те тре́тїѧ ча́сть ѿ ваⷵ да сни́деⷮ в сꙋбо́тꙋ . и҆ да стре́жете стра́жбꙋ до́мꙋ цр҃ва  · И҆ третїѧ часть ѹ҆ вратъ ѹ҆ две́рїи пꙋти , и҆ третїѧ часть ѹ҆ вратъ соꙁа́ди протекꙋщиⷯ , и҆ ѹ҆стреже страⷤбꙋ до́мꙋ · И҆ дв҄а нача́лника ѿ ва́съ всѧ́къ и҆сходѧи в сꙋбо́тꙋ . и҆ да хранѧⷮ страж̾бꙋ до́мꙋ гн҃ѧ съ цр҃еⷨ И҆ ѻ҆стꙋпи́те цр҃ѧ ѻ҆́коло , ко́ждо ѻ҆рꙋжїе своѐ и҆мы́и в рꙋкꙋ  , і҆ и҆сходѧ́и въ преⷣѻ҆гра́дїе да ѹ҆́мретъ . и бꙋдете съ цр҃емъ е҆гда̀ въходи́ти е҆мꙋ і҆ и҆сходи́ти  · И҆ сътвори́ша со́тникы вс҄ѧ е҆ли́ка ꙁаповѣ́да и҆ѻ҆да́и смысле́ныи . и҆ поѧ̀ ко́ждо мꙋжа своѧ̀ и҆же и҆мѣа́ше входи́ти въ сꙋбо́тꙋ . съ тыми и҆же и҆мѣꙗ҆́хꙋ ѿходи́ти в̾ сꙋбо́тꙋ . и҆ вни́доша къ и҆ѻ҆да́ю жерцꙋ · И да́сть жре́цъ соⷮникомъ преⷣходѧ́щаѧ , и҆ копїѧ цр҃ѧ дв҃да . и҆же быша в до́мꙋ гн҃и · И бѣша в рꙋкаⷯ вое̑воⷣ и҆ преⷣходѧ́щиⷯ и҆ сътвориша сотники , и҆ преⷣходѧщїи по всемꙋ̀ е҆ли́ко ꙁаповѣ́да иⷨ жрецъ · И҆ собра̀ жрецъ гн҃ь вс҄ѧ лю́ди ꙁемлѧ во до́мъ гн҃ь . и҆ ста́ша преⷣрищꙋщїи ко́ждо иⷯ ѻ҆рꙋжїе и҆мы́и в рꙋцѣ свое́и . ѿ страны̀ до́мꙋ десно́ѧ . да́же до страны̀ до́мꙋ шꙋе̑ѧ жрътвеныѧ . и҆ по до́мꙋ цр҃ѧ ѻ҆́коло · И҆ и҆ꙁведе сн҃а цр҃ева . и҆ воꙁложи на́нь вѣнецъ цр҃ьскыи . и҆ свѣдѣнїе . и҆ въцр҃и е҆го и҆ пома́ꙁа е҆го и҆ плеска́ли рꙋка́ма . и҆ рѣша да́ живеⷮ цр҃ь · И҆ слы́ша гоѳолїѧ глаⷵ предътекꙋщ́их̾ люде́и . и҆ вни́де къ наро́дꙋ в до́мъ гн҃ь · И҆ ви́дѣ и҆ с҄е цр҃ь стоа́ше на столпѣ по сꙋ́дꙋ . и҆ бѧ́хꙋ преⷣ цр҃ем̾ пѣсни и҆ трꙋ́бы . и҆ вс҄и лю́дїе радꙋющесѧ , и҆ трꙋ́бѧще въ трꙋ́бы . и҆ раꙁдра̀ гоѳолїѧ ри́ꙁы своѧ̀ . и҆ въꙁ̾пи и҆ рече , ꙁра́да ꙁра́да · И҆ ꙁаповѣ́да и҆ѻ҆да́и жрецъ тысѧщником̾ , и҆ вла́стелемъ си́лы . и҆ рече к ни́мъ и҆ꙁведѣте ю҆̀ во́нъ ѿ пригра́ды , и҆же а҆́ще кт҄о и҆ꙁы́детъ по неи смр҃тїю да ѹ́мретъ ѿ ѻ҆рꙋжїѧ , понеже рече жреⷰ‍҇ , не ѹ҆мрътвѣте е҆ѧ̀ въ до́мꙋ гн҃и · И҆ въꙁложи́ша на ню̀ рꙋцѣ , і҆ и҆ꙁведо́ша ю҆̀ скопцы пꙋтемъ и҆схода к не́и до́мꙋ цр҃ева и҆ ѹ́мре т҄ꙋ · И ꙁавѣща и҆ѻ҆да́и ꙁавѣтъ ме́ждꙋ гм҃ъ и҆ междꙋ цр҃емъ , и҆ междꙋ люⷣми , ꙗ҆́ко бы́ти имъ въ лю́ди гн҃ѧ  · И҆ внидо́ша вс҄и лю́дїе ꙁемлѧ̀ в до́мъ ваа́ловъ , и҆ раꙁбиша и҆̀ , и҆ жрътвеники е҆го , и҆ ѻ҆бра́ꙁы е҆го съкрꙋши́ша до́брѣ . и҆ маѳа́на жръца ваа́лова ѹ҆би́ша преⷣ лицемъ жрътвеника . и҆ поста́ви жрецъ вла́стелѧ в̾ до́мꙋ гн҃и · И҆ прїѧ́ша со́тъники , хорима и҆ раси́ма , и҆ вс҄ѧ лю́ди ꙁемлѧ . і҆ и҆ꙁведѐ цр҃ѧ ѿ до́мꙋ гн҃ѧ . и҆ внидо́ша пꙋтемъ вра́тъ преⷣтекꙋщихъ до до́мꙋ цр҃ева и҆ посади́ша и҆̀ на прⷵтолѣ цр҃евѣ · И҆ въꙁрадовашасѧ вси лю́ди ꙁемлѧ̀ то́ѧ . и҆ граⷣ ѹ҆млъча , и҆ гоѳолїю ѹ҆мрътви́ша ѻ҆рꙋжїеⷨ въ до́мꙋ цр҃евѣ · Цр҃ь же б҄ѣ и҆ѻ҆а́са , въ сеⷣми , лѣтѣхъ е҆гда̀ нача црⷵтвовати ·
Глⷡ‍҇а , в҃і · Въ лѣто сеⷣмое , и҆ѹ́ѧ . цр҃ьствова и҆ѻ҆а́съ . и҆ м҃ , лⷮѣ , црⷵтвова въ і҆ерⷵли́мѣ . и҆мѧ бѣ мт҃ри е҆го а҆вїѧ . вирсавїѧ · И сътворѝ и҆ѻ҆а́съ преⷣ ѻ҆чи́ма гн҃има ѹгоⷣнаѧ , въ вс҄ѧ дн҃и в нѧ́же просвѣти е҆го и҆ѻ҆да́и і҆е̑ре́и · То́кмо высокиⷯ не преста́виша . т҄ꙋ е҆щѐ кадѧ́хꙋ и҆ жрѧ́хꙋ лю́дїе на высо́ки · ⷯ И҆ рече и҆ѻ҆а̑съ къ жѐрцеⷨ вс҄е сребро̀ ст҃ое внесе́ное в до́мъ гн҃ь . и сребро̀ со цѣно́ю мꙋжа . и всѧ́ко сребро̀ е҆же а́ще въꙁы́идеⷮ на срⷣце мꙋжꙋ внестѝ в до́мъ гн҃ь · И да прїимꙋтъ е҆̀ на сѐ жръцы и҆ мꙋжъ ѿ преда́нїѧ свое̑го . и҆ тїѝ да строѧ́тъ ведекъ въ все́мъ . и҆дѣже а҆́ще ѻ҆брѧ́щеⷮсѧ сокрꙋшено́е веде́ка · И҆ бы́сть въ к҃г е , лѣто цр҃ю и҆ѻ҆а́сꙋ , и не ѹ҆строи́ша жръцы веде́ка хра́ма · И приꙁва̀ цр҃ь и҆ѻдаѧ жерца и ста́рца и҆ рече к ни́мъ . чт҄о се ꙗ҆ко не построи̑сте веде́ка хра́мꙋ . и҆ нн҃ѣ ѹ҆же не прїима́ите сребра̀ . ѿ продажѣ ва́шеѧ . ꙗ҆́ко в̾ ведекъ хра́мꙋ да́сте и · И҆ совѣща́шасѧ жръцы не прїѧ́ти сре́бра ѿ лю́дїи , на строе̑нїе веде́ка хра́мꙋ · И҆ вꙁѧ̀ и҆ѻ҆да́и жрецъ кїѻ́тъ е҆диⷩ‍҇ . и содѣла̀ ковче́жецъ дъсками е҆мꙋ , и да́сть е҆го и҆е̑ꙁеѻ҆ви в домꙋ мꙋжа до́мꙋ гн҃ѧ . и даша жръцы хранѧ́щїи число всего̀ сребра̀ , е҆же ѻ҆брѣтесѧ в домꙋ гн҃и · И бы́сть ꙗ҆́ко ви́дѣша и҆же мно́го е҆сть сре́бра въ ковчеѕѣ . и҆ въꙁы́иде писчїи цр҃евъ , и҆ жреⷰ‍҇ вели́кїи и҆ чи́сленикъ . и҆ ѿкры́ша і҆ и҆счетоша сре́бро ѻ҆брѣтъшее въ домꙋ̀ гн҃и · И҆ даша сре́бро ѹ҆гото́ванное в рꙋцѣ творѧ́щемꙋ на сосꙋды до́мꙋ гн҃ю . и҆ даша и древодѣлѧмъ и҆ дѣ́лателемъ ѕиждꙋщимъ в домꙋ гн҃и · И҆ ко́лющимъ и҆ хꙋдо́жникомъ . и҆ сѣкꙋщим̾ ка́менїѧ на кꙋпле́нїе дре́вꙋ . и҆ каменїѧ те́санаго на строенїе веде́ка хра́мꙋ гн҃ю · И҆ и на всѐ е҆ли́ко раꙁдаѧ́ти хра́мꙋ на ѹ҆твръже́нїе · Токмо не твори́шасѧ хра́мꙋ гн҃ю две́ри сре́брены , гвоꙁдїе фїа́лы . и҆ трꙋбы , н҄и вс҄ѧ сосꙋды ꙁла́ты , и҆ сосꙋ́ды сре́брены ѡ сре́бра принесе́наго в до́мъ гн҃ь . н҄о творѧ́щимъ дѣ́ла дадѧⷮ ѧ҆̀ , и҆ сїи ѹ҆тверди́ша и҆мѝ до́мъ гн҃ь · и҆ не сочитахꙋ  , и҆́м̾же даѧ́хꙋ сре́бро в рꙋ́ки  . дати творѧ́щимъ дѣ́ло . ꙁанѐ вѣрно тво́рѧтъ · И сре́бро ꙁа грѣхи , и҆ сребро ꙁа престꙋпленїе . понеже внесе́но бысть в до́мъ гн҃ь да бꙋ́детъ жерцемъ · Тогда̀ въꙁы́иде а҆ꙁаи́лъ цр҃ь сѷрьскїи . и҆ вое̑ва на геѳы и҆ прїатъ и҆̀ а҆ꙁаи́лъ и҆ раꙁбѝ и . и҆ ѻ҆брати а҆ꙁаи́лъ лице свое , и въꙁы́ити хотѧ на і҆ерⷵли́мъ · И҆ вꙁѧ́тъ и҆ѻ҆а́съ цр҃ь і҆ѹ́дин̾ вс҄ѧ ст҃ыѧ . и҆же ѻ҆ст҃и и и҆ѻ҆сафатъ и҆ѻарамъ , и҆ ѻ҆хоꙁїѧ ѿц҃и е҆го цр҃и і҆ѹ́дини . и ст҃аѧ е҆го и҆ вс҄е ꙁла́то ѻ҆брѣтшее̑сѧ въ хра́мѣ гн҃ѣ , и҆ въ сокрови́щехъ до́мꙋ цр҃ѧ . и҆ посла̀ а҆ꙁаи́лю цр҃ю сѷрьскꙋ  · И҆ про́чаѧ словесъ и҆ѻ҆асинъ , и҆ вс҄ѧ е҆ли́ко сотворѝ . не се л҄и пи́сана бы́ша въ кни́ѕе словеⷵ дн҃їи цр҃ь і҆ѹ́динъ · И҆ воста́ша ѻ҆́троцы е҆го . и҆ совѣща́ша совѣтъ велиⷦ‍҇ . и҆ ѹ҆би́ша и҆ѻ҆а́са в̾ хра́мѣ махои̑невѣ и҆же въ саа̑лѣ , и҆е̑ꙁеха́ра сн҃а е҆мꙋа́хова . и҆ е҆ꙁевꙋѳа сн҃а исовира . рабы̀ иⷯ и҆ꙁби́ша и҆хъ и҆ ѹ҆мро́ша , и҆ погребо́ша и҆хъ съ ѿц҃ы и҆хъ въ гра́дѣ дв҃двѣ . и҆ црⷵтвова а҆масїа́съ сн҃ъ е҆го въ него̀ мѣ́сто ·
Глⷡ‍҇а , г҃і · Въ лѣто , к҃г е , и҆ѻ҆а́са сн҃а а҆хоꙁїина цр҃ѧ і҆ѹ́дина , цр҃ьствова и҆ѻ҆аха́ꙁъ сн҃ъ и҆ѹеⷡ‍҇ в̾ самарїи , ꙁ҃і лѣтъ · И сотворѝ лꙋка́вое преⷣ ѻ҆чима гн҃има . и҆ нача̀ ходи́ти по пꙋте́мъ і҆еровоа́млимъ сн҃а нава́това , и҆же съгрѣши́ти воведѐ і҆и̑л҃ѧ . и҆ не ѻ҆стасѧ ѕло́бы то́ѧ · И҆ раꙁгнѣ́васѧ г҃ь гнѣ́вомъ на і҆и̑л҃ѧ . и҆ въда́сть и҆хъ в рꙋ́цѣ а҆ꙁаи́лю цр҃ю а҆сѷрьскꙋ , и҆ в рꙋцѣ сн҃а а҆дерова сн҃а а҆ꙁаи́лева во всѧ дн҃и . И҆ помоли́сѧ и҆ѻ҆а̑хаꙁъ лицю гн҃ю . и҆ ѹ҆слы́ша и҆̀ г҃ь ꙗ҆ко ви́дѣ скорбъ і҆и̑л҃евꙋ . е҆ю́же ѻ҆скорби цр҃ь сѷрїискїи · И҆ да́сть и҆мъ сп҃сенїе г҃ь  . і҆ и҆ꙁбыша ѿ рꙋкꙋ а҆сѷрьскꙋ . и҆ въсели́шасѧ сн҃ве і҆и̑л҃ви в села своа̀ ꙗ҆́коже и҆ преже · Но то́кмо не ѿстꙋпи́ша ѿ грⷯѣ до́мꙋ і҆е̑ровоа́млѧ сн҃а наватова и҆же съгрѣшити въведѐ і҆и̑л҃ѧ . по неⷨ ходѧ́хꙋ и҆ принесо́ша кꙋмиръ , и҆же бѣ въ самарїи · Ꙗ҆́ко не ѻ҆ста́вишасѧ а҆хаꙁꙋ лю́дїе . н҄о то́кмо , н҃ , ко́нникъ . и҆ і҃ , колесни́ць , и҆ л҃ пѣшецъ . ꙗ҆́ко и҆ꙁгꙋбилъ бѧ́ше и҆хъ цр҃ь сѷрїискїи . и҆ положи ѧ҆̀ ꙗ҆́ко прахъ на попра́нїе · и҆ про́чаѧ словесъ и҆ѻ҆ахаꙁовыхъ и҆ вс҄ѧ е҆ли́ко сътворѝ , и҆ вс҄ѧ си́ла е҆го . не с҄е ли пи́сана бы́ша въ кни́ѕѣ слове́съ дн҃їи цр҃ь і҆и̑л҃евъ · И҆ ѹ́мре и҆ѻ҆а̑хаꙁ̾ и҆ погребенъ бы́сть съ ѿц҃ы своими в̾ самарїи . и҆ црⷵтвова и҆ѻ҆а́съ сн҃ъ е҆го в̾ него́ мѣ́сто · Въ лѣто , л҃ѳ е , и҆ѻ҆а́са цр҃ѧ і҆ѹ́дина црⷵтвова и҆ѻ҆а́съ сн҃ъ а҆хаꙁовъ наⷣ і҆и̑л҃емъ в̾ самарїи , ѕ҃і , лѣтъ · И҆ сътвори лꙋка́вое преⷣ гм҃ъ и не ѿстꙋпи ѿ грѣхъ всⷯѣ і҆е̑ровоа́мль сн҃а нава́това и҆же съгрѣшити воведе і҆и̑л҃ѧ . по тѣмъже и҆ то́й хождаше · И҆ про́чаѧ слове́съ и҆ѻ҆а́совыⷯ и҆ вс҄ѧ е҆ли́ка сътворѝ , и҆ вс҄ѧ си́ла е҆го ꙗ҆́же сътворѝ съ а҆масѣеⷨ цр҃емъ і҆ѹ́динымъ . т҄о не се л҄и сїѧ писана быша въ кни́ѕѣ словеⷵ дн҃їи цр҃ь і҆и̑л҃евъ · И҆ ѹ́мретъ и҆ѻ҆а́съ и҆ погребе́нъ бысть съ ѿц҃ы свои́ми въ самарїи съ сн҃ъми і҆и̑л҃евыми · И҆ е҆ровоаⷨ же сѣде на престо́лѣ е҆го · И҆ е҆лисе́и раꙁболѣсѧ бо́леꙁнїю свое́ю , е҆ю́же и ѹ́мре . и҆ прїиде к немꙋ и҆ѻ҆а́съ цр҃ь і҆и̑л҃евъ . и҆ пла́касѧ наⷣ лицеⷨ е҆го и҆ рече . ѿч҃е ѿч҃е , колесни́ца і҆и̑л҃ева и҆ снꙋꙁници е҆ѧ · И҆ реⷱ‍҇ е҆мꙋ і҆е̑лисе́и воꙁмѝ лⷦ‍҇ꙋ и҆ стрѣлꙋ . и҆ вꙁѧⷮ преⷣ ниⷨ лꙋкъ и҆ стрѣлꙋ · И҆ реⷱ‍҇ цр҃ю воꙁложи рꙋкꙋ свою на лⷦ‍҇ꙋ · И҆ воꙁложи и҆ѻ҆аⷵ рꙋкꙋ свою на лⷦ‍҇ꙋ . і҆е̑лисе́и воꙁложи рꙋкꙋ свою̀ верхꙋ рꙋкꙋ цр҃евꙋ · И҆ рече ѿвръꙁи ѻ҆кно ꙗ҆́же е҆сть на восто́къ и҆ ѿверꙁе . и҆ рече і҆е̑лисе́и стрѣли , и҆ стрѣли цр҃ь и҆ рече і҆е̑лисе́и сїѧ стрѣла спⷵнїѧ гн҃ѧ · и҆ стрѣла сп҃са́ющаго въ сѷрїи . и҆ побѣди́ши сѷрїю , на ѳекꙋ даже до сконча́нїѧ · И҆ рече е҆мꙋ і҆е̑лисе́и воꙁмѝ лⷦ‍҇ꙋ и҆ вꙁѧ́тъ . и҆ рече цр҃ю і҆и̑левъ . ѹ҆да́ри ного́ю на́ ꙁемлю , и҆ ѹ҆да́ри цр҃ь три́жды и҆ ста · И҆ ѻ҆скорбѣ чл҃къ бж҃їи ѻ҆ немъ и҆ рече . а҆́ще б҄ы ѹ҆дарилъ е҆си пѧти́щи , и҆л҄и шести́щи . тогда̀ б҄ы е҆си попралъ сѷрїю до сконча́нїѧ . и҆ нн҃ѣ побѣди́ши сѷрїю толи́ко трищи · И҆ ѹ́мре і҆е̑лисе́и , и҆ погребо́ша и҆̀ · Во́ини же ѿ моа́ва в̾неꙁа́пꙋ прїидо́ша въ ꙁе́млю . настава́ющꙋ лѣтꙋ томꙋ · И҆ бысть и҆мъ погрѣба́ющимъ тѣло мꙋжа мрътва . и҆ с҄е ви́дѣша во́и внеꙁапꙋ . и҆ поверго́ша мꙋжа во́ гробѣ і҆е̑лисеѻ́вѣ . и҆ впаде тѣло чл҃ка мр҃тва и҆ прикоснꙋ́сѧ ко́стемъ і҆е̑лисеѻ́вымъ . и҆ ѻ҆жи мⷤꙋ и҆ ста̀ на но́гꙋ свое̑ю · А҆ꙁаи́лъ же ѻ҆скоⷬ‍҇блѧше і҆и̑л҃ѧ , во всѧ̀ дн҃и а҆хаꙁовы · И҆ поми́лова ѧ҆̀ г҃ь и҆ ѹ҆щедри ѧ҆̀ . и҆ приꙁри на́ нѧ ꙁавѣта ради свое̑го и҆же съ а҆враа́момъ і҆саа́комъ і҆ и҆а́ковомъ . и҆ не хотѧ́ше г҃ь потребити иⷯ ниже ѿвръже и҆хъ ѿ лица своего · И҆ ѹ́мре а҆ꙁаи́лъ цр҃ь сѷрьскїи и҆ црⷵтвова адеръ сн҃ъ его в него̀ мѣ́сто · И҆ воꙁврати́сѧ и҆ѻ҆а́съ сн҃ъ а҆хаꙁовъ . и҆ прїѧ́тъ граⷣ ѿ рꙋкы а҆деровы сн҃а а҆ꙁаи́лева . ꙗ҆́же б҄ѣ прїѧ́лъ ѿ рꙋкꙋ и҆ѻ҆а̑хаꙁа ѿц҃а е҆го въ бра́ни . трижды б҄о побѣди е҆го и҆ѻ҆а́съ . и҆ въꙁврати грады і҆и̑л҃ѧ ·
Глⷡ‍҇а , д҃і · И бысть в лѣто вто́рое , и҆ѻ҆а́са сн҃а а́хаꙁова цр҃ѧ і҆и̑л҃ева црⷵтвова амесїѧ сн҃ъ и҆ѻ҆а́соⷡ‍҇ цр҃ь і҆ѹ́динъ · Сы́и к҃е лⷮѣ б҄ѣ е҆гда̀ црⷵтвовати е҆мꙋ · к҃ѳ , лⷮѣ црⷵтвова въ і҆ерⷵли́мѣ . и҆́мѧ б҄ѣ мт҃ри его і҆ѻ҆а́дина ѿ і҆ерⷵли́ма · И҆ сотвори ѹ҆гоⷣное преⷣ ѻ҆чи́ма гн҃има то́кмо не ꙗ҆́ко двⷣъ ѿц҃ъ е҆го , раⷥвѣ по в̾семꙋ ꙗ҆́же сотвори ѿц҃ъ е҆го и҆ѻа́съ · То́кмо высокиⷯ не раꙁрⷣꙋши е҆щѐ лю́дїе колѧ́хꙋ и҆ жрѧхꙋ на высоки · И҆ быⷵ ꙗ҆ко ѹ҆твръди́сѧ црⷵтво е҆го в рꙋкꙋ е҆го . і҆ и҆ꙁбѝ рабы̀ своа̀ . ѹ҆бившаа ѿц҃а е҆го · И҆ сн҃ы ѹ҆бїицъ тⷯѣ не и҆ꙁбѝ , ꙗ҆́коⷤ‍ⷷ пи́сано в̾ кни́ꙁѣ ꙁако́на моѷсїина . и҆же ꙁаповѣ́да г҃ь гл҃ѧ . да не ѹ҆мира́юⷮ ѿц҃ы ꙁа сн҃ы . и҆ сн҃ове не ѹ҆мира́юⷮ ꙁа ѿц҃а . н҄о коⷤдо ꙁа сво́и грⷯѣ да ѹ́мреⷮ · Сїи же ѹ҆бѝ е҆дома въ гмелѣ , і . и҆ вꙁѧⷮ ка́мень ѿ бра́ни . и҆ нареⷱ‍҇ и҆́мѧ е҆мꙋ и҆е̑ѳои́ль до днешнеⷢ‍҇ дн҃и · Тогда̀ посла̀ а҆месїа послы̀ ко і҆а́сꙋ сн҃ꙋ і҆ѹ́евꙋ цр҃ю і҆и̑л҃вꙋ гл҃ѧ . прїиди да сѧ ви́диⷨ в̾ лице · И҆ посла̀ и҆ѻ҆аⷵ цр҃ь і҆и̑л҃еⷡ‍҇ къ а҆месїю цр҃ю і҆ѹ́динꙋ гл҃ѧ . те́рнъ и҆же в̾ ливанѣ посла̀ къ ке́дрови сꙋщемꙋ в ливанѣ гл҃ѧ . да́ждь дще́рь свою̀ сн҃ꙋ мое̑мꙋ в̾ женꙋ и҆ пришеⷣши ѕвѣрїе лꙋжнїи и҆же в̾ ливанѣ , и҆ попра́ша те́рнїе · Побѣдиⷧ‍҇ е҆си и҆дꙋме́ѧ . и҆ въꙁнесе́сѧ срⷣце твоѐ и҆ слави́шисѧ въ домꙋ̀ сѣдѧ свое̑мъ . да чт҄о велича́ешисѧ ѕло́бою свое́ю . и҆ па́деши т҄ы і҆ и҆ѹ́да с тобо́ю · И҆ не послꙋша а҆месїѧ . и҆ въꙁы́иде и҆ѻ҆асъ цр҃ь і҆и̑л҃евъ , и҆ ви́дѣстасѧ лицемъ сїи . и҆ а҆месїѧ цр҃ь і҆ѹ́динъ . въ веѳъса́ме і҆ѹ́динѣ · И҆ падѐ і҆ѹ́да предъ лицемъ і҆и̑л҃евыⷨ . и҆ бѣжа́ша мꙋжи ко́ждо въ домы̀ своѧ · И҆ а҆месїю сн҃а і҆ѻ҆а́сова . сн҃а ѻ҆хоꙁїина цр҃ѧ і҆ѹ́дина ꙗ҆́тъ и҆ѻ҆а́съ сн҃ъ а҆хаꙁовъ цр҃ь і҆и̑л҃ев̾ въ ваѳъсами́се , и҆ прїиде въ і҆ерⷵлиⷨ . и҆ прише раꙁбѝ стѣнꙋ і҆ерⷵли́мꙋ ѿ враⷮ е҆фрѣмль до вра́тъ ѹ҆голныхъ . у҃ , лакотъ · И҆ вꙁѧтъ сребро и҆ ꙁла́то и҆ вс҄ѧ сосꙋды ѻ҆брѣтеныѧ в до́мꙋ гн҃и и҆ въ сокрови́щихъ до́мꙋ цр҃ева . и҆ сн҃ы смѣш̾шаѧ̑сѧ и҆ въꙁврати́сѧ в̾ самарїю · И҆ про́чаѧ словъ и҆ѻ҆а́совыхъ , е҆ли́ко сътворѝ въ силѣ е҆го . ꙗ҆коже бра́сѧ съ а҆месїемъ цр҃емъ і҆ѹ́диныⷨ . не с҄е л҄и сїѧ напи́сана въ кни́ѕе словеⷵ дн҃їи цр҃ь і҆и̑л҃евых · И҆ ѹ́мре и҆ѻ҆а́съ съ ѿц҃ы свои́ми . и҆ положенъ бы́сть въ самарїи съ цр҃и і҆и̑л҃евы . и҆ црⷵтвова і҆еровоа́мъ сн҃ъ е҆го в него̀ мѣсто · И҆ житъ а҆месїѧ сн҃ъ и҆ѻ҆а́совъ цр҃ь і҆ѹ́динъ . по ѹ҆мрътвїи и҆ѻ҆а́са сн҃а а҆хаꙁова цр҃ѧ і҆и̑л҃ева , е҃і , лⷮѣ · И҆ про́чаѧ сло́въ а҆месїѻ́выхъ и҆ вс҄ѧ е҆ли̾ка сътворѝ . не с҄е ли сїѧ напи́сана въ кни́ѕе сло́въ дн҃їи цр҃ь і҆ѹ҆диныхъ · И҆ воꙁврати́шасѧ на него въ і҆ерⷵлиⷨ . и҆ бѣжа в лахи́сы . и҆ посла́ша въ слⷣѣ е҆го в лахи́сы , и҆ ѹ҆би́ша и҆̀ т҄ꙋ · И҆ въꙁѧ́ша и҆̀ на ко́ни и҆ погребенъ бысть съ ѿц҃ы свои́ми въ і҆ерⷵли́мѣ въ́ градѣ двд҃вѣ · И҆ поѧ́ша вс҄и лю́дїе і҆ѹ́дини , а҆ꙁа́рїю . и҆ то́й б҄ѣ , ѕ҃і , лⷮѣ . и҆ поста́виша и҆̀ цр҃емъ въ ѿц҃а е҆го мѣсто а҆месїѧ · То́и же соꙁда̀ е҆ло́ѳа , и҆ въꙁврати и҆̀ і҆ѹ́дѣ , по ѹ҆мр҃твїи цр҃ѧ ѿц҃а е҆го · В лѣто , е҃і , и҆ а҆месїа сн҃а и҆ѻ҆а́сова цр҃ѧ і҆ѹ́дина . црⷵтвоваⷤ‍ⷷ і҆еровоа́мъ сн҃ъ и҆ѻ҆асовъ наⷣ і҆и̑л҃емъ в самарїи , м҃а , лѣто · И҆ сътворѝ лꙋка́вое преⷣ гм҃ъ , не ѻ҆ста́ви б҄о н҄и е҆ді́ного грѣха і҆е̑ровоаⷨлѧ сн҃а наватова , и҆же съгрѣшити въведе і҆и̑л҃ѧ · И то́й приврати предⷧ‍҇ѣ і҆и̑л҃евъ ѿ въхода е҆ма́ѳова даже до мо́рѧ а҆рави́т̾скаго , по гл҃ꙋ г҃а б҃а і҆и̑лева . и҆же гл҃а рꙋко́ю раба̀ свое̑го и҆ѻ҆на́ѧ сн҃а а҆маѳїи́на прⷪ‍҇рка . и҆же ѿ ге́ѳа хофе́рова · Ꙗ҆́ко видѣ г҃ь смире́нїе і҆и̑л҃ево го́рко ѕѣло и҆ ма́ло б҄ѣ ѻ҆дръжи́мыхъ . и҆ въсхита́емыхъ . и҆ въско́рмленыⷯ . и҆ не б҄ѣ помага́ющаго і҆и̑л҃ю · И҆ не гл҃а г҃ь и҆скорени́ти сѣмене і҆и̑л҃ева поⷣ всею нбⷵною . и҆ сп҃се ѧ҆̀ рꙋко́ю і҆е̑ровоа́млею сн҃а и҆ѻ҆а́совымъ · И҆ про́чаѧ сло́въ і҆е̑ровоа́мовыхъ и҆ всѧ̀ е҆ли́ка сътворѝ и҆ си́ла е҆го е҆лика повое̑ва̀ , и҆ е҆ли́ко ѻ҆братѝ дама́скꙋ . і҆ е҆ма́ѳъ і҆ѹ́дѣ въ і҆и̑л҃и . не сѐ л҄и сꙋть пи́сана въ кни́ꙁѣ сло́въ дн҃їи цр҃еи і҆и̑л҃евыхъ · И҆ ѹмретъ і҆е̑ровоаⷨ , и҆ положеⷩ‍҇ бы́сть съ ѿц҃ы свои́ми со цр҃и і҆и̑л҃евыми · и҆ црⷵтвова̀ а҆ꙁа́рїѧ сн҃ъ а҆месїиⷩ‍҇ въ ѿц҃а свое̑го мѣсто ·
Глⷡ‍҇а , е҃і · В лѣто , к҃ꙁ . і҆е̑ровоа́ма цр҃ѧ і҆и̑л҃ева . црⷵтвова̀ а҆ꙁа́рїѧ сн҃ъ а҆месїи́нъ цр҃ь і҆ѹ́диⷩ‍҇ . ѕ҃і , лѣтъ б҄ѣ е҆гда нача̀ црⷵтвова́ти , и҆ н҃в лѣтѣ , црⷵтвова̀ въ і҆ерⷵли́мѣ . и҆́мѧ б҄ѣ мт҃ри е҆го е҆хелїѧ , ѿ і҆ерⷵли́ма · И҆ сътворѝ бл҃гое преⷣ ѻ҆чи́ма гн҃има , по всемꙋ е҆ли́ко сътворѝ ѿц҃ъ е҆го а҆месїѧ · То́кмо высо́кихъ не раꙁорѝ , и е҆ще лю́дїе колѧ́хꙋ и жрѧ́хꙋ на высо́ки · И҆ пꙋстѝ г҃ь гнѣвъ на цр҃ѧ и҆ бы́сть прокажеⷩ‍҇ до смр҃ти свое̑ѧ . и҆ црⷵтвова̀ в домꙋ̀ а҆пфꙋ́совѣ , и҆ѻ҆а̑ѳа́мъ сн҃ъ цр҃ѧ . б҄ѣ наⷣ до́момъ сꙋдѧ̀ лю́демъ ꙁемлѧ̀ тоѧ · И҆ про́чаѧ слове́съ а҆ꙁа́рїѧ . и҆ всѧ̀ е҆ли́ка сътворѝ не сѐ л҄и сїѧ напи́сана въ кни́ꙁѣ словъ дн҃їи цр҃ь і҆ѹ́диныхъ . и҆ ѹ́мре а҆ꙁа́рїѧ и҆ погребо́ша и҆̀ съ ѿц҃ы е҆го въ́ градѣ двд҃вѣ . и҆ црⷵтвова̀ и҆ѻ҆а̑ѳа́мъ сн҃ъ еⷢ‍҇ в него мѣ́сто · В лѣто , к҃ꙁ . а҆ꙁа́рїѧ цр҃ѧ і҆ѹ́дина , црⷵтвова̀ а҆ꙁа́рїѧ сн҃ъ і҆е̑ровоа́мль въ і҆и̑л҃и . и в самарїи ѕ҃ , мⷵць . и҆ сътворѝ лꙋка́вое предъ ѻ҆чи́ма гн҃има , ꙗ҆́коже сътвори́ша ѿц҃ы е҆го . не ѿстꙋпѝ ѿ всѣ́хъ грѣх̾ і҆е̑ровоа́мль сн҃а нава́това , и҆же съгрѣши́ти въведѐ і҆и̑л҃ѧ · И҆ въста̀ на́нь селꙋмъ сн҃ъ и҆а̑ви́совъ , і҆ и҆е̑вдаа́мъ и҆ во́и и҆хъ ѹ҆би́ша и҆̀ и҆ ѹ́мре . и҆ селꙋмъ црⷵтвова̀ в него мѣсто · И҆ про́чаѧ словъ а҆ꙁа́рїевыⷯ , сѐ е҆сть напи́сана в̾ кни́ꙁѣ гл҃ъ дн҃їи цр҃ь і҆и̑л҃евы · Се́же слово гн҃е е҆же гл҃а къ и҆ѹе рекїи сн҃ове четвертїи сѧ́дꙋтъ на прⷵтлѣ і҆и̑л҃евѣ , и҆ бы́сть та́ко · И҆ селꙋмъ сн҃ъ и҆а̑ви́совъ црⷵтвова̀ въ іи̑л҃и въ лѣто л҃ѳ е , а҆ꙁа́рїѧ цр҃ѧ і҆ѹ́дина . црⷵтвова́ же селꙋмъ мⷵць дн҃їи въ самарїи · И҆ в̾ꙁы́иде манаа́мъ сн҃ъ гадїинъ , ѿ ѳереси́лы . и҆ прїиде в самарїю и҆ ѹ҆бѝ салꙋма сн҃а и҆а̑ви́сова въ самарїи , и҆ ѹ҆мр҃тви и҆̀ . и҆ са́мъ црⷵтвова в мѣсто е҆го · И҆ про́чаѧ слове́съ селꙋмовыхъ . и҆ ѻ҆браще́нїе еⷢ‍҇ и҆мже ѻ҆браща́сѧ с҄е сꙋть пи́сана въ кни́ꙁѣ гл҃ъ дн҃їи цр҃ь і҆ѹ́диныⷯ · Тоⷢ‍҇да̀ раꙁбѝ манаи́мъ ѳе́рсꙋ , и҆ всѐ е҆же б҄ѣ в не́и , и҆ предѣ́лъ е҆го ѿ ѳерси́ла . понеже не ѿвръꙁо́ша е҆мꙋ , и҆ раꙁбѝ и҆х̾ и҆ вс҄ѧ и҆же в ни , и҆ сꙋщаѧ непра́ꙁдны тогда̀ и҆ꙁби · В лѣто л҃ѳ е . а҆ꙁа́рїа цр҃ѧ і҆ѹ́дина . црⷵтвова̀ манаи́мъ сн҃ъ гадїинъ въ і҆и̑л҃и , і҃ , лѣтъ въ самарїи · И҆ сътворѝ лꙋка́вое преⷣ ѻ҆чи́ма гн҃има . въ всѧ дн҃и своѧ̀ и не ѿвръжесѧ ѿ всѣхъ грѣхъ і҆е̑ровоа́ма сн҃а нава́това . и҆же съгрѣшити въведѐ і҆и̑л҃ѧ · Въ дн҃и же е҆го вꙁы́иде фꙋ́ла цр҃ь а҆сѷрїискїи на ꙁеⷨлю і҆и̑л҃евꙋ , и҆ мана́имъ да́сть фꙋ́лѣ ты́сѧщꙋ тала́нтъ сребра̀ да бꙋдетъ рꙋка е҆го с ни́мъ · И҆ въꙁложѝ манаи́м̾ да́нь на і҆и̑л҃ѧ . ѿ всѣхъ си́лныхъ  , да́ти цр҃ю сѷрскꙋ . н҃ , си́кль сребра̀ мꙋжꙋ кое̑мꙋждо . и҆ въꙁврати́сѧ цр҃ь сѷръскъ . и҆ не стоѧ̀ т҄ꙋ въ ꙁемли то́и · И҆ прочаѧ сло́въ манаи́мовыхъ и҆ вс҄ѧ е҆ли́ка сътворѝ . не се́ ли сїѧ напи́сана въ кни́ꙁѣ словъ цр҃еи і҆и̑л҃евы · И҆ ѹ́мре манаи́мъ и҆ погребе́нъ бы съ ѿц҃ы свои́ми . и҆ црⷵтвова̀ факїа́съ сн҃ъ е҆го в него мѣ́сто · В лѣто , н҃ а҆ꙁа́рїѧ цр҃ѧ і҆ѹ́дина , црⷵтвова́ же факї́асъ сн҃ъ манаи́мль въ і҆и̑л҃и въ самарїи , лѣтъ , в · И҆ съ ҃ творѝ лꙋкавое преⷣ ѻ҆чи́ма гн҃има , и҆ не ѿстꙋпѝ ѿ всѣхъ грѣхъ і҆е̑ровоа́мль сн҃а нава́това , и҆же съгрѣши́ти въведѐ і҆и̑л҃ѧ · И҆ въꙁвра́тисѧ нань факе́и сн҃ъ ромелі́инъ триста́тъ е҆го . и҆ ѹ҆бѝ и҆̀ в самарїи бли́ꙁь до́мꙋ цр҃ева . съ а҆рга́вомъ и҆ съ а́рїемъ . и с ни́ма . н҃ , мꙋжъ ѿ галади́товъ и҆ ѹ҆би́ша и҆̀ и҆ црⷵтвова̀ в него̀ мѣсто · И҆ про́чаѧ сло́въ факеси́ѻ҆выⷯ , и҆ всѧ̀ е҆лика сътворѝ сѐ сꙋть пи́сана въ кни́ѕѣ гл҃ъ цр҃еи і҆и̑л҃евы · Въ лѣто н҃в е , а҆ꙁа́рїа цр҃ѧ і҆ѹ́дина . црⷵтвова̀ ѳаке́и сн҃ъ ромелїи́нъ въ і҆и̑л҃и въ самарїи , к҃ , лѣтъ · И҆ сътворѝ лꙋка́вое преⷣ ѻ҆чи́ма гн҃има . и не ѿстꙋпѝ ѿ всѣхъ грѣхъ і҆е̑ровоа́мль сн҃а нава́това и҆же съгрѣши́ти въведѐ і҆и̑л҃ѧ · Въ дн҃и же ѳаке́ѧ цр҃ѧ і҆и̑л҃ва прїиде ваглафал̾ласа́ръ цр҃ь а҆сѷрїискїи . и҆ вꙁѧ̀ а҆гїю , и а҆велъве́ѳа и҆ маа́хꙋ и҆ а҆ѻха . и҆ кене́ꙁꙋ , и҆ а҆со́ра и҆ галаа́дъ и҆ галиле́ю , и всю ꙁе́млю неѳали́млю . и҆ поведѐ ѧ҆̀ в сѷрїю · И҆ въста̀ ѻ҆сїѧ́ сн҃ъ и҆лаи́нъ . на ѳаке́ѧ сн҃а ромелїи́на , и҆ пораꙁѝ и҆̀ и҆ ѹ҆мрътви и҆̀ , и҆ црⷵтвова̀ в него мѣ́сто въ к҃ е , лѣто . и҆ѻ҆ха́ма сн҃а ѻ҆хоѕїи́на · И҆ про́чаѧ словъ фаге́нныⷯ . и҆ вс҄е е҆ли́ко сътворѝ сѐ сїѧ напи́сана въ кни́ꙁѣ словъ цр҃еи і҆и̑л҃евыхъ · Въ лѣто . в҃ е , факе́ѧ сн҃а ромелїина цр҃ѧ і҆и̑л҃ева . црⷵтвова̀ и҆ѻ҆а̑ѳа́мъ сн҃ъ ѻ҆хоѕїи̑нъ цр҃ь і҆ѹ́диⷩ‍҇ · Сы́и , к҃е , лⷮѣ . е҆гда̀ нача̀ црⷵтвова́ти . и҆ ѕ҃і , лѣтъ црⷵтвова въ і҆ерⷵлимѣ . и҆́мѧ б҄ѣ мт҃ри е҆го і҆е̑рꙋ́са дщи садо́кова · И҆ сътворѝ ѹ҆годное преⷣ ѻ҆чи́ма гн҃има по всемꙋ̀ ꙗ҆́же сътворѝ ѿц҃ъ е҆го а҆ꙁа́рїѧ · То́кмо высокихъ не раꙁорѝ . и е҆щѐ лю́ди колѧ́хꙋ и҆ жрѧ́хꙋ въ высо́кихъ · Тоиⷤ‍ⷷ съꙁда́лъ двери хра́мꙋ гн҃ю вы́шнѧа и҆ про́чаѧ сло́въ и҆ѻ҆а̑ѳа́мовыⷯ , и҆ вс҄е е҆ли́ко сътворѝ . не се́ ли сїѧ напи́сана въ кни́ꙁѣ гл҃ъ дн҃їи цр҃еи і҆ѹ́дины · И҆ въ дн҃и ѻ҆́ны нача́тъ г҃ь посыла́ти на і҆ѹ́дꙋ роса́на цр҃ѧ сѷрска . и҆ факе́а сн҃а ромелїи́на · И҆ ѹ́мре и҆ѻ҆а̑ѳа́мъ и҆ погребе́нъ бы́сть съ ѿцы ҃ свои́ми въ́ градѣ дв҃да ѿц҃а свое̑го . и҆ црⷵтвова̀ а҆ха́ꙁъ сн҃ъ е҆го в него̀ мѣсто ·
Глⷡ‍҇а , ѕ҃і · В лѣто , ꙁ҃і , факе́ѧ сн҃а ромелїи́на . црⷵтвова̀ а҆ха́ꙁъ сн҃ъ и҆ѻ҆а̑ѳама цр҃ѧ і҆ѹ́дина · Сы́и . к҃ , лѣтъ . а҆ха́ꙁъ е҆гда нача̀ црⷵтвова́ти , и҆ ꙁ҃і лⷮѣ въ і҆ерⷵли́мѣ црⷵтвова̀ и҆ не сътворѝ ѹ҆го́дное преⷣ ѻ҆чима г҃а б҃а свое̑го . вѣрно ꙗ҆́ко и҆ дв҃дъ ѿц҃ъ е · И҆ ⷢ‍҇ ходѝ въ пꙋтѝ і҆е̑ровоа́ма сн҃а нава́това цр҃ѧ і҆и̑л҃ева , и҆ ксемꙋ и сн҃а своеⷢ‍҇ ѻ҆ст҃и ѻ҆гне́мъ по мръꙁостѧхъ ꙗ҆ꙁы́ковъ , и҆хже ѿѧⷮ г҃ь ѿ сн҃овъ і҆и̑л҃ев̾ · И҆ пожрѣтъ и҆ кади́лъ на высо́кихъ и на хлъмѣхъ . и҆ поⷣ всѣмъ дре́вомъ часты́мъ · Тогда̀ вꙁы́иде раа̑со́н̾ цр҃ь сѷрскъ , и҆ факе́и сн҃ъ ромелїи́нъ цр҃ь і҆и̑л҃евъ въ і҆ерⷵли́мъ на́ брань . и҆ мно́го побѣжа́хꙋсѧ съ а҆ха́ꙁоⷨ . и҆ не можа́хꙋ е҆мꙋ что сътворити · Въ времѧ ѻ́но въꙁврати́сѧ цр҃ь сѷрскїи раа̑со́нъ , въ і҆е̑ла́мъ сѷрїю . і҆ и҆ꙁгна̀ і҆ѹ҆де́ѧ и҆ꙁъ е҆ла́да , і҆ и҆дꙋме́и , и прїидо́ша въ е҆ла́ѳъ , и҆ ѹ҆сели́шасѧ т҄ꙋ до дн҃е сего · И҆ посла̀ а҆ха́ꙁъ послы̀ и҆ къ веглафал̾ласа́рꙋ цр҃ю а҆сѷрїискꙋ гл҃ѧ , рабъ твои и҆ сн҃ъ твои а҆́ꙁъ е҆смь , вꙁыи̑дѝ . и҆ ѿи̑мѝ м҄ѧ ѿ рꙋкѝ цр҃ѧ сѷрска и҆ ѿ рꙋкꙋ цр҃ѧ і҆и̑л҃ева , въста́вшаѧ на́ мѧ · И҆ прїѧ́тъ а҆ха́ꙁъ ꙁла́то и҆ сребро̀ ѻ҆брѣт̾шее̑сѧ въ сокро́вищихъ до́мꙋ гн҃ѧ . и҆ въ сокро́вищи до́мꙋ цр҃ева . и҆ посла̀ цр҃ю да́ры · И҆ послꙋша и҆̀ цр҃ь а҆сѷрїискъ и҆ вꙁы́иде цр҃ь а҆сѷрїискїи в дама́скъ , и҆ прїꙗ҆́тъ е҆го і҆ и҆ꙁведе е҆го . и҆ раа̑со́на цр҃ѧ ѹ҆би · И҆ и҆дѐ цр҃ь а҆ха́въ на срѣте́нїе веглафал̾ласарꙋ цр҃ю а҆сѷрїискꙋ в̾ дама́скъ . и҆ ви́дѣ жрътве́никъ и҆же в дама́сцѣ , и҆ посла̀ цр҃ь а҆ха́ꙁъ къ ѹ́рїю і҆е̑ре́ю подо́бїе жрътве́ника . и҆ число на все подо́бїе е҆мꙋ · И҆ съꙁда̀ ѹ́рїѧ і҆е̑ре́и жрътве́никъ по всемꙋ̀ ꙗ҆́же посла̀ цр҃ь а҆ха́ꙁъ ѿ дама́ска . и҆ ви́дѣ цр҃ь жрътве́никъ . и҆ вꙁы́иде на́нь . и҆ покадѝ всесъж̾же́нїе е҆го , и҆ жрътвꙋ е҆го , и҆ по́пелъ е҆го , и҆ пролїѧ кро́вь ми́рнꙋю на жрътве́никъ . ѻ҆лтар̾ же мѣ́дѧныи , и҆же преⷣ гм҃ъ принесе преⷣ лицѐ до́мꙋ гн҃ѧ , и҆ ѿ среды жрътве́ника , и҆ ѿ сре́ды до́мꙋ гн҃ѧ . и҆ поста́ви и҆̀ ѻ҆ е҆ді́нꙋ странꙋ̀ жрътве́ника и҆же на сѣверъ · И҆ ꙁаповѣ́да цр҃ь а҆ха́ꙁъ ѹ́рїеви і҆е̑ре́ю гл҃ѧ в̾ жертвеницѣ велицⷨѣ приноша́и всесож̾же́нїа ѹ́тренѧѧ . и҆ жрътвꙋ вечер̾нюю̀ и҆ всѧ̀сож̾женїа цр҃ева и҆ жертвꙋ е҆го и҆ всесъж̾же́нїѧ всⷯѣ людїи , и҆ жрътвꙋ людїи . и҆ по́пелъ иⷯ . и҆ всѧ́ка кро́вь всесож̾же́ныⷯ . и҆ всѧ́кꙋ кро́вь жрътвенꙋю и҆ꙁлїе́ши на неⷨ . и҆ ѻ҆лтаⷬ‍҇ мѣ́дѧⷩ‍҇ . и да бꙋде м҄и на въхо ꙁаѹ́тра · И҆ сотворѝ ѹ́рїа і҆е̑реи по всемꙋ̀ е҆ли́ко ꙁаповѣда е҆мꙋ а҆ха · И҆ и҆с̾сѣчѐ а҆хаⷥ цр҃ь спое́нїа поⷣста́воⷡ‍҇ и҆ вꙁѧⷮ ѿ него ба́ню и҆ мо́ре . ниꙁложѝ ѿ воло́въ мѣ́дѧныⷯ и҆же бѣша поⷣ ниⷨ , и҆ вда́сть иⷨ хоже́нїе ка́мено . И҆ ѻ҆снова́нїе по́дне и҆же съꙁда́но быⷵ в домꙋ̀ гн҃и . и҆ въхо́дъ цр҃евъ и҆же во́нь въꙁвратѝ в до́мъ гн҃ь , ѿ лица̀ цр҃ѧ а҆сѷрїиска · И҆ про́чаѧ сло́въ а҆ха́ꙁовыхъ и҆же сътворѝ , не се́ ли сїѧ написана въ кни́ꙁѣ цр҃еи і҆ѹ́диныхъ · И҆ ѹ҆спѐ а҆ха́ꙁъ съ ѿц҃ы свои́ми . и҆ погребе́нъ бы́сть съ ѿц҃ы свои̑ми въ́ градѣ двд҃вѣ . и҆ црⷵтвова̀ е҆ꙁекїѧ сн҃ъ е҆го в него мѣ́сто ·
Глⷡ‍҇а , ꙁ҃і · В лѣто , в҃і , а҆ха́ꙁа цр҃ѧ і҆ѹ́дина , црⷵтвова̀ ѻ҆сїѧ и҆лаи́нъ в̾ самарїи наⷣ і҆и̑л҃ем̾ ѳ҃ , лѣтъ · И҆ сътворѝ лꙋка́вое преⷣ ѻ҆чима гн҃има . н҄о не та́ко ꙗ҆́ко цр҃и і҆и̑л҃еви . и҆же бѣша пре́жде е҆го · И҆ въꙁы́иде на́нь саламанаса́ръ цр҃ь а҆сѵрїискъ . и҆ быⷵ е҆мꙋ ѻ҆сїѧ раⷠ‍҇ , и҆ дава́ше е҆мꙋ да́нь · И҆ ѻ҆брѣте цр҃ь а҆сѷрїискъ въ ѻ҆сїи непра́вдꙋ ꙁане́же посла̀ послы̀ къ сисо́рꙋ цр҃ю е҆гѷпет̾скꙋ . и҆ не принесѐ да́ни цр҃ю а҆сѷрїискꙋ лѣта того . и҆ пои̑ма̀ е҆го цр҃ь а҆сѷрїискъ въ халъде́и , и҆ ꙁатвори е҆го въ хра́мѣ темни́чнѣ · И҆ прїиде цр҃ь а҆сѷрїискъ в ꙁе́млю е҆го , и҆ прїиде в самарїю . и҆ вое̑ва̀ ю҆̀ три лѣта · И в лѣто , ѳ҃ е , ѻ҆сїево прїꙗ҆́тъ цр҃ь а҆сѵ́рьскїи самарїю . и҆ ꙁаве́дени бы́ша і҆и̑л҃ьтѧ́не въ а҆сѷрїю . и҆ посади́ша и҆хъ въ е҆ла́и , и҆ на наво́рѣ рѣцѣ гоꙁа́ни въ предѣлехъ ми́д̾скихъ · И҆ с҄е бы́сть и҆же съгрѣши́ша сн҃ове і҆и̑л҃еви къ г҃ꙋ б҃ꙋ свое̑мꙋ и҆ꙁвеⷣшемꙋ и҆хъ и҆ꙁ̾ ꙁемлѧ̀ е҆гѷпетъскїѧ ѿ рꙋкꙋ фараѻ́нѧ цр҃ѧ е҆гѷпеⷮска и҆ ѹ҆боꙗ҆́шасѧ боⷢ‍҇ и҆́нѣх · И҆ ходи́ти нача́ша по преда́нїеⷨ ꙗꙁыкъ , и҆́хже и҆стребѝ г҃ь ѿ лица̀ сн҃овъ і҆и̑л҃евъ и҆ цр҃и і҆и̑л҃еви е҆ли́ко сътвори́ша , і҆ е҆ли́ко премени́ша сн҃ове і҆и̑л҃еви словесы̀ . не та́ко ꙗ҆́ко по г҃ѣ б҃ꙋ и҆хъ , и҆ съꙁда́ша себѣ высо́каѧ въ всѣхъ гра́дѣхъ свои̑хъ ѿ сто́лпъ стрегꙋщихъ . и до гра́дъ тверъды́хъ · И҆ поста́виша себѣ кꙋмиры . и меръска бѧ́ше на всѧ́цⷨѣ хо́лмѣ высоцѣ , и҆ поⷣ всѧ́комъ дре́вомъ ча́стымъ · И҆ кажахꙋ т҄ꙋ всѣхъ на высо́киⷯ ꙗ҆́коже и ꙗ҆ꙁы́цы . ꙗ҆́же ѹ҆да́ли г҃ь ѿ лица иⷯ , и҆ сътвори́ша ѻ҆́бща ѕло́бы , и҆ начашⷶ прогнѣ́вати г҃а , и҆ послꙋжи́ша и҆́долоⷨ ꙗ҆́же рече и҆мъ г҃ь . не сътвори́те гл҃а сего гв҃и · И҆ ꙁасвѣдѣтельствова г҃ь въ і҆и̑л҃и и҆ въ і҆ѹ́дѣ . рꙋка́ми всѣхъ прⷪ‍҇ркъ е҆го , и всѣмъ ви́дѧщимъ е҆го гл҃ѧ . ѻ҆брати́тесѧ ѿ пꙋтїи ва́шиⷯ лꙋка́выхъ . и҆ съхрани́те ꙁа́повѣди моа и҆ ѻ҆правда́нїѧ моа . и҆ весь ꙁа́коⷩ‍҇ и҆же ꙁаповѣ́дахъ ѿц҃емъ ва́шимъ , и҆ е҆ли́коже послахъ рꙋка́ма ра́бъ моиⷯ прⷪ‍҇ркъ . и҆ не послꙋшаша и҆ ѻ҆жести́шⷶ выю свою , ꙗ҆́ко и҆ ѿц҃ы и҆хъ и҆же не вѣроваша г҃ꙋ б҃ꙋ свое̑мꙋ · И҆ погордѣша ꙁа́повѣдїю е҆го , и҆ ꙁавѣтомъ е҆го . и҆́мже ꙁавѣща ѿц҃емъ и҆хъ и҆ свѣдѣтельства е҆го е҆ли́коже ꙁасвѣдѣтельствова и҆мъ не съхрани́ша . і҆ и҆до́ша въ слⷣѣ сꙋе́тныхъ . и҆ ѻ҆сꙋе́тишасѧ паче ꙗ҆ꙁы́къ сꙋщихъ ѻ҆́крⷵтъ и҆хъ , ѻ҆ нихже ꙁаповѣ́да г҃ь е҆же не сътворѝ по семꙋ · И҆ ѻ҆ста́виша ꙁа́повѣди г҃а б҃а свое̑го . и҆ сътвори́ша себѣ дв҄ѣ ю҆́ницы слиты . и҆ сотвори́ша кꙋмиры и҆ поклони́шасѧ все́и твари ꙗ҆́же на небесѣ , и҆ послꙋжи́ша ваа́лꙋ · И҆ преⷣвождахꙋ сн҃ы своа и҆ дще́ри своѧ чресъ ѻ҆́гнь . и҆ влъш̾влѧхꙋ влъшвова́нїем̾ и҆ вражахꙋ . и҆ раꙁжиꙁахꙋсѧ е҆же сътвори́ти лꙋка́въство , преⷣ ѻ҆чи́ма гн҃има е҆же прогнѣ́вати е҆го · И҆ раꙁъгнѣ́васѧ г҃ь на і҆ил҃ѧ ѕѣло и҆ ѿринꙋ иⷯ ѿ лица своеⷢ‍҇ . и҆ не ѻ҆ста то́к̾мо колѣно і҆ѹ́дино  · И҆ и҆ѹ́да та́коже не съхрани пꙋти г҃а б҃а свое̑го . и҆ хождахꙋ по преда́нїемъ і҆и̑л҃евоⷨ ꙗ҆́же сътвори́ша и҆ ѿвръго́шасѧ г҃а · И҆ раꙁгнѣ́васѧ г҃ь на всѐ колѣно і҆и̑л҃ево и҆ смꙋти ѧ҆̀ . и҆ дасть ѧ҆̀ в рꙋ́ки расхища́ющиⷨ ѧ҆̀ . доⷩ‍҇деже ѿвръже ѧ҆̀ ѿ лица свое̑го · Ꙗ҆́ко ѿторжесѧ і҆и̑ль ѿ до́мꙋ дв҃два и҆ поста́виша себѣ црⷵтвовати і҆е̑ровоа́мⷶ сн҃а нава́това . и҆ ѿринꙋ і҆еровоа́мъ і҆и̑л҃ѧ ѿ г҃а , и҆ съблаꙁни и҆хъ съгрѣшити грѣхоⷨ вели́ки · И҆ хождахꙋ сн҃ове і҆и̑л҃еви по всемꙋ грѣхꙋ і҆е̑ровоа́млю . и҆же сътвори , и не ѿ҆ стꙋпиша ѿ ниⷯ · до́ндеже ѿвр́ъже г҃ь і҆и̑л҃ѧ ѿ лица свое̑го . ꙗ҆́коⷤ‍ⷷ гл҃а рꙋко́ю всⷯѣ ра́бъ своиⷯ пророⷦ‍҇ . і҆ и҆ꙁведеⷩ‍҇ бысть і҆и̑л҃ь ѿ все́ѧ ꙁемлѧ̀ свое́ѧ въ а҆сѷрїѧны до́ дн҃е сего · И҆ въведе цр҃ь а҆сѷрїискїи лю́ди ѿ вавило́на и҆же ѿ рꙋѳа , и҆ ѿ а҆и̑ѧ . и҆ ѿ е҆ма́ѳа , и҆ сеѳарꙋе́ма . и҆ вселе́ни быша во гра́деⷯ самарїискиⷯ , въ сн҃овъ мѣсто і҆и̑л҃въ и҆ наслѣди́ша самарїю . и҆ ѹ҆сели́шасѧ въ́ градѣхъ е҆ѧ · И҆ бысть въ пр́ьвое сѣденїе и҆хъ не ѹ҆боѧ́шасѧ б҃а . и҆ пꙋсти на́ нѧ г҃ь львы . и҆ бѧхꙋ ѹ҆бива́ющи ѧ · И҆ ҆̀ рѣша цр҃ю а҆сѷрїискꙋ гл҃ще ꙗ҆ꙁы́ки и҆же приведе и҆ посади ѧ҆̀ во́ градѣхъ самарїискихъ , не раꙁꙋмѣша сꙋда бж҃їѧ ꙁемли . и҆ посла в нихъ г҃ь львы , и҆ с҄е бы́ша ѹ҆бива́юще и҆хъ ꙗ҆́ко не раꙁꙋмѣша сꙋда бж҃їѧ ꙁемли · И҆ ꙁаповѣ́да цр҃ь а҆сѷрїискїи гл҃ѧ ѿведите та́мо е҆ді́наго жерца̀ ѿ плене́ныⷯ да и҆дꙋтъ и҆ да вселѧⷮсѧ та́мо . и҆ да просвѣтиⷮ и҆хъ сꙋ́доⷨ бж҃їиⷨ ꙁемли · И воведо́ша е҆ді́ного жерца е҆гоⷤ‍ⷷ поѧ́ша ѿ самарїѧ . и҆ сѣде въ веѳилѣ . и҆ б҄ѣ просвѣща́ѧ жре́цъ иⷯ . ꙗ҆ко да ѹ҆боѧⷮсѧ г҃а · И҆ бѣша творѧ́ще ꙗ҆ꙁы́цы боги и҆х . и҆ поста́виша ѧ въ хра́мⷯѣ на высоких̾ , и҆хже сътвори́ша самарѧне ꙗ҆ꙁыцы въ гра́дѣхъ и҆х . в ниⷯ же бѣша живꙋщеи пр́ьвїе мꙋжи вавилоⷩ‍҇стїи . сътвори́ша сокхоѳъ . и҆ вениⷴ‍҇ и҆ мꙋжи хꙋ́ѳовы сътвори́ша гиге́ль . и҆ мꙋжи сема́ѳови сътвори́ша а҆сима · И҆ е҆ве́и сътвори́ша валаꙁеръ . и҆ ѳарахъ , и҆ сепѳо́риⷨ и҆̑дѣже съжегахꙋ сн҃ы своа̀ ѻ҆гнемъ . а҆нъдрамескъ , и҆ а҆намелехꙋ бо́гомъ . сепфарꙋ , е҆меⷨлимъ · И҆ бѧ́хꙋ боа́щесѧ б҃а , и҆ всели́ша мерскїѧ своѧ въ хра́мы на высокихъ , и҆́хже сътвори́ша въ самарїи ꙗ҆́ꙁы́къ кое̑гождо гра́да . в неⷨже живѧ́ше кого́ждо и҆хъ · И҆ бѣша боѧ̑щесѧ г҃а . и҆ сътвори́ша в ниⷯ жерца̀ въ высокихъ . и҆ сътвори́ша себѣ въ хра́мѣхъ высо́киⷯ , и г҃а бо̑ ѧ́тисѧ . і҆ и҆доломъ слꙋжахꙋ . по сꙋдꙋ ꙗ҆ꙁы́коⷡ‍҇ , иⷯже иⷥгнаша ѿтꙋдꙋ даже до дн҃е сего тїи творѧ́хꙋ по сꙋ́дꙋ иⷯ не боѧ́хꙋсѧ г҃а и҆ не творѧ́хꙋ по ѻ҆правда́нїемъ иⷯ , и҆ по сꙋ́дꙋ иⷯ и҆ по ꙁа́конꙋ . и҆ по ꙁа́повѣди е҆ю́же ꙁаповѣ́да сн҃омъ і҆а́ковлимъ . идѣже и нарече и́мѧ е҆мꙋ і҆и̑л҃ь · И҆ положи г҃ь съ ни́ми ꙁавⷮѣ . и҆ ꙁаповѣда и҆мъ гл҃ѧ . не ѹ҆бо́итесѧ бо́гъ и҆́нⷯѣ , и҆ не поклони́тесѧ и҆мъ . и҆ не послꙋ́жите и҆мъ , и҆ не пожре́те и · Но то́кмо гв҃и , и҆же и҆ꙁведе в҄ы и҆ꙁ̾ ꙁемлѧ е҆гѷпта крѣпостїю вели́кою и҆ мышцею высо́кою . того ѹ҆бо́итесѧ и҆ томꙋ поклони́тесѧ . и҆ томꙋ пожре́те , и҆ ѻ҆правда́нїѧ е҆го и҆ сꙋ́ды е҆го и҆ ꙁако́нъ е҆го , и҆ ꙁа́повѣди ꙗ҆́же написа̀ ва́мъ хранити , творити ѧ по в̾сѧ дн҃и , и҆ ꙁавѣтъ и҆же ꙁавѣща с ва́ми не ꙁабыва́ите и҆ не ѹ҆бо́итесѧ бо́гъ и҆́ныⷯ . и҆ не ѹ҆бо́итесѧ богъ чꙋж́дихъ · Но то́кмо г҃а б҃а ва́шего ѹ҆бо́итесѧ , и҆ то́и и҆ꙁметъ в҄ы ѿ всѣхъ вра́гъ ва́шихъ · И҆ не послꙋшаша сего̀ , и҆ ходиша въ беꙁако́нїи первом̾ . и҆ бѧхꙋ ꙗ҆ꙁыцы сїи боѧ́щесѧ г҃а , і҆ и҆ꙁваѧ́ныⷨ свои̑мъ слꙋжа́хꙋ , та́коже и҆ сн҃ы иⷯ . и҆ сн҃ове сн҃овъ иⷯ . ꙗ҆коже сътвориша ѿц҃ы иⷯ , та́ко творѧⷮ и до сего ̑ дн҃е ·
Глⷡ‍҇а , и҃і · И бы́сть в лѣто , г҃ е . і҆ѻ҆сие̑во сн҃а и҆лаи̑на цр҃ѧ і҆ил҃ева . црⷵтвова е҆ꙁекїѧ сн҃ъ а҆хаꙁоⷡ‍҇ цр҃ѧ і҆ѹ́дина . сы́и к҃е , лⷮѣ б҄ѣ , е҆гда̀ нача̀ црⷵтвовати , и҆ к҃ѳ , лѣтъ црⷵтвова въ і҆ерⷵлимѣ . и҆мѧ б҄ѣ мт҃ри его а҆вꙋѳа дщ̑и ꙁахарїина · И҆ се́и сътвори ѹ҆гоⷣное предъ ѻ҆чи́ма гн҃има , по в̾семꙋ ꙗ҆коже сътвори ѿц҃ъ е҆го дв҃дъ · То́и б҄о раⷥдрꙋши высокаѧ . и҆ съкрꙋши вс҄ѧ ка́пища і҆ и҆скорени кꙋмиры и҆ ꙁмїю̀ мѣдѧ́нꙋю , ю҆́же сътвори моѷсїи . ꙗ҆́ко и до дн҃їи тѣхъ сн҃ове і҆и̑л҃еви бѣхꙋ кадѧ́ще е́й . наꙁва же и҆мѧ е҆го нее̑ста́нъ · ѻ҆ г҃и б҄о бѕ҃ѣ і҆и̑л҃евѣ ѹ҆пова и҆ по немъ не бы́сть подо́бна е҆мꙋ въ цр҃ихъ і҆ѹ́диныхъ . и҆ въ бы́вшихъ прежде е҆го · И҆ прилѣписѧ гв҃и и не ѿстꙋпи ѿ него . и҆ съхрани ꙁа́повⷣ‍ꙵѣ е҆го е҆ли́ко ꙁаповѣ́да моѷсїи · И҆ б҄ѣ г҃ь с ни́мъ и на всѧ̀ и҆же твори приꙁира́ше . и҆ сопротивисѧ цр҃ю а҆сѷрїискомꙋ . и҆ не порабо́та е҆мꙋ · И то́й побѣди и҆ноплемеⷩ‍҇ники до га́ꙁы . и҆ до предѣлъ е҆ѧ . ѿ столпа стражили́щънаго , и҆ до граⷣ твръдых̾ · И҆ бы́сть въ времѧ , д҃ е цр҃ѧ и҆е̑ꙁекїѧ . сїе же лѣто сеⷣмо́е и҆ѻ҆сїеви сн҃ꙋ и҆лаи̑нꙋ цр҃ю і҆и̑л҃евꙋ , въꙁы́иде саламанасаръ цр҃ь а҆сѷрїискъ на самарїю . и҆ побѣди́сѧ мно́го ѻ҆ не́и · И҆ прїѧ́тъ и҆̀ ѹ҆ конца тре́хъ лѣтъ . въ ѕ҃ е , лѣто и҆е̑ꙁекїево . и сїе ̑ же б҄ѣ лѣто и҆ѻ҆сїево цр҃ѧ і҆и̑л҃ва , потребисѧ самарїѧ . і҆ и҆ꙁведе цр҃ь а҆сѷрїискїи самарѧ́не въ а҆сѷрїю . и҆ посади ѧ҆̀ въ а҆ла́и и҆ въ а҆во́рѣ при рѣцѣ гаꙁо́нѣ . и҆ въ предѣлеⷯ миⷣски · Понеже не послꙋшаша гла́са г҃а бг҃а свое̑го . и҆ престꙋпиша ꙁавѣтъ е҆го вс҄е е҆ли́ко ꙁаповѣ́да и҆мъ моѷ̏сїи рабъ гн҃ь . и҆ не послꙋшаша и҆ не сотвориш · И҆ въ д҃і , лѣто , цр҃ѧ и҆е̑ꙁекїѧ въꙁы́иде сенахири́мъ цр҃ь а҆сѷрїискїи на всѧ гра́ды і҆ѹ́дины тве́рдыѧ , и҆ и҆ вꙁѧтъ ѧ · И посла̀ е҆ꙁекїѧ цр҃ь і҆ѹдинъ послы̀ къ цр҃ю а҆сѷрїискꙋ в лахиⷵ гл҃ѧ . съгрѣшиⷯ воⷥврати́сѧ ѿ мене . а҆́ще м҄и велиши ѹ҆жѐ чт҄о даѧ́ти , т҄о ѹ҆же да́ю ти . и҆ воꙁложи цр҃ь а҆сѷрїискїи да́нь великꙋ на и҆е̑ꙁекїѧ цр҃ѧ і҆ѹ́дина . да да́сть , т҃ , тала́нтъ сребра̀ . и҆ л҃ , талаⷩ‍҇товъ ꙁла́та · И҆ да́сть и҆е̑ꙁекїѧ вс҄е сребро̀ ѻ҆брѣтъшеесѧ въ домꙋ̀ гн҃и . и҆ въ сокровищеⷯ до́мꙋ цр҃ева · Во времѧ же ѻ҆но с̾сѣче и҆е̑ꙁекїѧ цр҃ь і҆ѹ́динъ две́ри хра́ма гн҃ѧ и҆ ѹ҆твръженїѧ ꙗ҆́же б҄ѣ поꙁлатиⷧ‍҇ и҆е̑ꙁекїѧ цр҃ь і҆ѹ́динъ . и҆ дасть и҆хъ цр҃ю а҆сѷрїискꙋ · И҆ посла̀ цр҃ь а҆сѷрїискъ ѳарѳа́на и҆ равосана . и҆ равсака ѿ лахи́са , въ і҆ерⷵлиⷨ къ цр҃ю и҆е̑ꙁекїю съ силою тѧ́жкою ѕѣло . и҆ вꙁыидо́шⷶ и҆ прїидоша ко і҆ерⷵли́мꙋ и҆ ста́ша ѹ҆ и҆сто́чника кꙋпели . свы́ше , е҆же е҆сть на пꙋтѝ села̀ чевни́чного · И҆ воꙁопи́ша къ и҆е̑ꙁекїю . і҆ и҆ꙁы́иде к ниⷨ е҆леа̑киⷨ сн҃ъ селкїинъ строи́тель и҆ сомна́съ кни́гочїи . и҆ѻ҆а́съ сн҃ъ і҆ѻ҆сафа́товъ въспомина́ѧи · И҆ рече к ни́мъ раѱаⷦ‍҇ . и҆дѣте нн҃ѣ къ и҆е̑ꙁекїи , и҆ рцѣте . си́це гл҃етъ цр҃ь вели́кїи цр҃ь а҆сѷрїискїи . чт҄о е҆сть ѹ҆пова́нїе сїе е҆мꙋже ѹ҆пова́еши · Гл҃еши толи́ко сло́во ѹ҆стнама на совѣт̾ и҆ си́ла на́ брань . подоба́етъ т҄о нн҃ѣ ѹ҆же на кого̀ надѣѧ́сѧ ѿвръглъ е҆си менѐ · Нн҃ѣ ви́дѣ надѣ́ешисѧ т҄ы на жеꙁлъ тростѧны́и и сло́мленыи е҆гѷпет̾скїи . е҆гда̀ а҆́ще подо́претсѧ мꙋж́ъ ею̀ вни́детъ въ рꙋкꙋ е҆го , и҆ ꙁаиꙁетъ ю҆̀ . та́ко и҆ фараѻ́нъ цр҃ь е҆гѵпеⷮскъ всⷨѣ надѣ́ющимсѧ нань сътвори́тъ · И҆ а́ще м҄и речете на́ г҃а б҃а надѣ́емсѧ н҄о нѣ́сть ли с҄е та́ко ѿстꙋпи ѿ е҆ꙁекїѧ высо́каѧ е҆го и҆ жрътвеники е҆го . и҆ рече і҆ѹ́дѣ і҆ерⷵли́мꙋ поклони́тесѧ преⷣ жрътвеникомъ си́мъ въ і҆и̑л҃и · И нн҃ѣ поⷮщи́тесѧ и҆тѝ къ господи́нꙋ мое̑мꙋ цр҃ю а҆сѷрїискꙋ . и҆ дасть т҄и , в҃ , ҂ ко́нь . а́ще мо́жеш имѣти всаⷣники на́ нѧ · И҆ ка́ко ѻ҆брати́ши лицѐ по́не е҆пархꙋ е҆ді́номꙋ ра́бъ господи́на моеⷢ‍҇ ме́нших̾ . и҆ ѹ҆вѣрил̾сѧ е҆си са́мъ е҆гѷптꙋ , на ѻ҆рꙋжїѧ и҆ ко́нѧ · Нн҃ѣ ѹ҆бо не беꙁъ господи́на вꙁыидохомъ на мѣ́сто с҄е и҆стощити е҆̀ , рече б҄о господи́нъ къ мнѣ в̾ꙁы́иди на́ ꙁемлю сїю и҆ расточи ю · И҆ реⷱ‍҇ е҆леа̑кимъ сн҃ъ хелекїинъ , и҆ сомънасъ . и҆ѻ҆а́съ , къ раѱа́кꙋ . гл҃и нн҃ѣ къ ѻ́трокомъ симъ а҆сѷрїискимъ , ꙗ҆́ко слы́шимъ м҄ы . а҆ не гл҃и к на́мъ і҆ѹ҆де́скїи , въ ѹ́ши лю́деи си́хъ и҆же на стѣнѣ · И҆ рече к нимъ раѱа́къ , е҆да̀ къ господи́нꙋ твое̑мꙋ и҆ли к тебѣ посла́лъ мѧ е҆сть господи́нъ мо́и гл҃ати словеса̀ сїѧ . н҄о не къ мꙋжемъ сѣдѧщиⷨ на стѣнѣ . ꙗ҆́ко ꙗ҆́сти и҆мъ гно́и сво́и и҆ пити иⷨ се́чъ свою съ ва́ма вкꙋпѣ · И҆ стоѧ̀ раѱа́къ . и҆ въꙁопѝ гла́сомъ вели́комъ і҆ѹ҆де́искїи , гл҃а . и҆ рече слы́шите словеса̀ вели́коⷢ‍҇ цр҃ѧ а҆сѵрїиска · Си́це гл҃ет̾ цр҃ь да не соблаⷤнѧеⷮ васъ цр҃ь и҆е̑ꙁекїѧ  . ꙗ҆́ко не въꙁмо́жеⷮ ва́съ иꙁѧти и҆ꙁ рꙋки мое́ѧ · И҆ да не ѹ҆вѣритъ васъ и҆е̑ꙁекїѧ на г҃а гл҃ѧ , и҆ꙁемлѧ ѧ и҆ꙁмеⷮ в҄ы г҃ь . и не и́мать преда́тисѧ граⷣ се́й в рꙋцѣ цр҃ю а҆сѵрїискꙋ · Не послꙋшаите и҆е̑ꙁекїа . ꙗ҆́ко си́це гл҃ъ цр҃ь а҆сѷрїискъ сътвори со мно́ю блⷵве́нїе і҆ и҆ꙁыидѣте къ мнѣ . и҆ да пїетъ мꙋжъ ѿ виногра́да свое̑го . и҆ мꙋжъ въкꙋси́тъ ѿ смоко́въ своиⷯ . и҆ да пїетъ во́дꙋ ѿ ръвенїѧ свое̑го · до́ндеже пришеⷣ поимꙋ̀ в҄ы въ ꙁе́млю такꙋ . ꙗ҆́коже е҆сть ꙁемлѧ́ ва́ша . ꙁемлѧ̀ пшени́ца и҆ вина̀ ꙁемлѧ и҆ хлѣбомъ , и҆ виногра́довъ . ꙁемлѧ̀ ма́слинамъ и҆ маслꙋ , и҆ пчелаⷨ . и҆ живи бꙋ́дете и҆ не ѹ́мрете . и҆ не послꙋш́аите и҆е̑ꙁекїѧ , ꙗ҆́ко прельща́етъ в҄ы гл҃ѧ г҃ь н҄ы и҆ꙁба́витъ · Є҆да̀ и҆ꙁбавлѧ́юще и҆ꙁба́виша бо́ѕи . ꙗ҆́ꙁы́къ ко́ждо иⷯ въ свою̀ странꙋ̀ и҆ꙁ рꙋки цр҃ѧ а҆сѵрїиска · Гд̑ѣ е҆сть бо́гъ е҆маѳоⷡ‍҇ . и҆ а҆рфа́довъ . гд̑ѣ е҆сть богъ серапфарꙋе́мовъ , и҆ мїана , и҆ а҆ва . е҆да̀ и҆ꙁба́висѧ самарїѧ . и҆ꙁ рꙋкꙋ мое́ю съ свои́ми бо́гами и҆хъ · Є҆гда̀ и҆ꙁбы́ша ꙁемлѧ̀ иⷯ ѿ рꙋки мое́ѧ , и҆ ка́ко и҆ꙁ̾меⷮ г҃ь і҆ерⷵли́ма и҆ꙁ рꙋкѝ мое́ѧ . и҆ ѹ҆молко́ша лю́дїе , и҆ не ѿвѣща́ша е҆мꙋ сло́ва ꙗ҆́ко ꙁаповѣ́да и҆мъ цр҃ь гл҃ѧ . не ѿвѣща́ти е҆мꙋ ничтоже · И҆ вни́де е҆леа̑кимъ сн҃ъ хелекїинъ строи́тель . и҆ съмнасъ кни́гочїи . и҆ѻ҆а́съ сн҃ъ и҆ѻ҆сафатовъ , въспомина́ѧ къ и҆е̑ꙁекїи раꙁ̾дра́вше ри́ꙁъ своѧ , и҆ въꙁвѣсти́ша е҆мꙋ словеса̀ раѱа́кова .
Глⷡ‍҇а , ѳ҃і · И бысть ꙗ҆́ко ѹ҆слы́ша цр҃ь и҆е̑ꙁекїѧ . раꙁдра ри́ꙁы своа̀ , и҆ ѻ҆блечесѧ въ врѣтище и҆ вни́де въ до́мъ гн҃ь · И҆ посла̀ е҆леа́кима строи́телѧ , и҆ саⷨна́нꙋ кни́гочїѧ . и҆ старца и҆ жеⷬ‍҇ца ѻ҆блече́ны въ врѣтище къ і҆саїи пророкꙋ сн҃ꙋ а҆м̾мо́совꙋ · И҆ рѣша е҆мꙋ си́це гл҃етъ и҆е̑ꙁекїѧ дн҃ь скор̾би и҆ ѻ҆бличенїю . и҆ прогнѣва́нїю дн҃ь сїи еⷵ . ꙗ҆́ко прїидо́ша сн҃ве до не́мощи , и҆ крѣпости нѣсть ража́ющїи · Є҆да̀ ка́ко послꙋшаеⷮ г҃ь б҃ъ тво́и всѣхъ слове́съ раѱа́ковыхъ , е҆гоже посла цр҃ь а҆сѷрїискїи , гн҃ъ е҆го поноси́ти б҃ꙋ живо́мꙋ . и҆ хꙋли́ти словесы̀ , и҆́хже слы́шⷶ г҃ь б҃ъ твои . и҆ прїими мл҃твꙋ ѻ҆стаⷩ‍҇кꙋ ѻ҆брѣтъшемсѧ · И҆ прїидо́ша ѻ҆́троцы цр҃ѧ и҆е̑ꙁекїѧ къ і҆саїи · И҆ реⷱ‍҇ иⷨ і҆саїа . си́це рцѣте господи́нꙋ вашемꙋ . та́ко гл҃етъ г҃ь . не ѹ҆бо́исѧ ѿ лица̀ словесъ и҆́хже слы́ша ꙗ҆́же хꙋлиша м҄ѧ ѻ҆́троцы цр҃ѧ а҆сѷрїиска · Се а́ꙁъ даю̀ е҆мꙋ дх҃ъ , и҆ ѹ҆слы́шит̾ въꙁвѣщенїе , и҆ въꙁврати́тсѧ въ ꙁе́млю свою̀ . и҆ ниꙁложꙋ е҆го ѻ҆рꙋжїеⷨ въ ꙁемли е҆го . и҆ въꙁврати́сѧ раѱаⷦ‍҇ . и҆ ѻ҆брѣте цр҃ѧ а҆сѷрїиска побѣжда́ющесѧ ѻ҆ ловнꙋ . ѹ҆слы́ша б҄о и҆ ѿстꙋпѝ ѿ лахи́са · И҆ слы́ша ѻ҆ ѳара́кꙋ цр҃и е҆фїѻ́пъстемъ гл҃ы . с҄е и҆ꙁыиде побѣди́тисѧ хотѧ̀ с тобо́ю . и҆ въꙁврати́сѧ и҆ посла послы̀ ко и҆е̑ꙁекїю гл҃ѧ · Та́ко р̾цѣте и҆еꙁекїю цр҃ю і҆ѹ҆де́искꙋ да тебѐ не воꙁно́ситъ г҃ь б҃ъ тво́и , на́ньже т҄ы надѣ́ешисѧ гл҃ѧ . не и́мать преда́нъ быти і҆ерⷵли́мъ въ рꙋ́цѣ цр҃ѧ а҆сѷрїиска · Се т҄ы слы́шалъ е҆си вс҄е е҆ли́ко сътвори́ша цр҃и а҆сѷрїистїи всѣмъ ꙁемлѧ́мъ ꙗ҆́ко проклѧ́ти иⷯ . и҆ т҄ы ли и҆ꙁбꙋ́деши · Ꙗ҆́ко не и҆ꙁба́виша и҆ꙁбавле́нїемъ и҆хъ бо́ѕи ꙗ҆ꙁы́къ . и҆хже расточи́ша ѿц҃ы моѝ гаꙁо́нꙋ , и҆ хара́нꙋ , и҆ ѳаре́сꙋ . и҆ сн҃ы а҆до́нѧ и҆же въ ѳалас̾саримѣ · Гд̑ѣ е҆сть цр҃ь е҆ма́ѳовъ , и҆ цр҃ь а҆рфа́довъ . и҆ гд̑ѣ е҆сть цр҃ь граⷣ а҆сафарꙋ и҆ маа́ны , и҆ а́на · И҆ прїѧ́тъ цр҃ь и҆е̑ꙁекїѧ кни́ги ѿ рꙋкѝ посла̀ . и҆ прочъте ѧ҆̀ и҆ вни́де въ хра́мъ гн҃ь и҆ поплева и҆хъ и҆е̑ꙁекїѧ преⷣ гм҃ъ · И҆ моли́сѧ и҆е̑ꙁекїѧ преⷣ гм҃ъ . и҆ реⷱ‍҇ г҃и б҃е і҆и̑л҃евъ сѣдѧ́и на херꙋви́мѣ . т҄ы е҆си б҃ъ е҆діⷩ‍҇ въ всѣхъ црⷵтвїихъ ꙁемлѝ , т҄ы сътвори нб҃о и҆ ꙁе́млю · Приклонѝ г҃и ѹ́хо твоѐ и҆ ѹ҆слы́ши м҄ѧ . ѿвеⷬ‍҇ꙁѝ г҃и ѻ҆чи твоѝ и҆ ви́ждь . и҆ ѹ҆слы́ши словеса̀ сенахира́ма ꙗ҆же посла̀ понаша́ѧ тебѣ б҃ꙋ жи́вꙋ · Ꙗ҆́ко по и́стиннѣ г҃и и҆скаꙁи́ша цр҃и а҆сѷрїистїи ꙗ҆ꙁы́ки · И҆ да́ша бо́ги и҆хъ на ѻ҆́гнь ꙗ҆́ко не бо́ѕи бѣша , н҄о дѣла рꙋкꙋ чл҃чꙋ . древа и҆ ка́менїѧ и҆ погꙋби́ша ѧ · И҆ нн҃ѣ г҃и б҃е сп҃си н҄ы и҆ꙁ рꙋкы и҆хъ , и҆ раꙁꙋмѣюⷮ вс҄ѧ црⷵтвїа ꙁе́мли ꙗ҆ко ты е҆си г҃ь б҃ъ е҆ді́нъ · И҆ посла̀ і҆саїѧ сн҃ъ а҆м̾мо́соⷡ‍҇ къ и҆е̑ꙁекїи гл҃ѧ . та́ко гл҃етъ г҃ь б҃ъ си́лъ б҃ъ і҆и̑л҃евъ . слы́шаⷯ ѻ҆ ни́хже моли́сѧ къ мнѣ ѻ҆ сенахири́мꙋ цр҃ю а҆сѷрїискꙋ · И се сло́во е҆же гл҃а г҃ь ѻ҆ не́мъ . ѹ҆ничижи т҄ѧ и҆ порꙋга́ ти сѧ дв҃це дщ̑и сїѻ́нѧ , и҆ покива́ѧ главо́ю сниде въ слⷣѣ тебѐ дщ̑и і҆ерⷵли́млѧ · Комꙋ̀ поносѝ и҆ кого ̀ похꙋли , и҆ на кого̀ воꙁнесе гласъ свои . и҆ воꙁдви́же на высотꙋ̀ ѻ҆́чи своѝ на ст҃го і҆и̑л҃ева · рꙋка́ма посе́лъ твои̑хъ поноси́лъ е҆си г҃ꙋ . и҆ реклъ е҆си съ мно́жествомъ колесни́цъ мои̑хъ , въꙁы́идꙋ а́ꙁъ на вы́шнюю ча́сть горы̀ ливаньскїѧ . и҆ ѹ҆сѣкꙋ вели́чество ѿ ке́дръ е҆ѧ . и ѿ собо́рныхъ кѷпариса е҆ѧ . и҆ прїиде въ ча́съ кончи́ны е҆го в ча́ща корми́льскїѧ · А҆́ꙁъ сохраниⷯ и҆ пїѧⷯ во́дꙋ чꙋжⷣꙋ и҆скаꙁи́хъ стопа́ми но́гъ мои̑хъ . вс҄ѧ рѣки въ ѻ́коло · Є҆да̀ не слы́шаⷧ‍҇ е҆си ѿ да́внаго ю҆̀ сътворихъ . ѿ дн҃їи пр́ьвыхъ соꙁдахъ ю҆̀ и҆ принесо́хъ ю҆̀ . и҆ бы́сть на вꙁѧтїе , на съграже́нїе воюю́щихъ . гра́ды твръды и҆ живꙋщїи в нихъ · И҆ꙁнемого́ша рꙋко́ю ѻ҆бита́ющїи и ѹ҆падо́ша и҆ постыдѣшасѧ . и бы́ша ꙗ҆́ко тра́ва се́лнаѧ и҆ ꙗ҆́ко ꙁла́чна па́жить и҆ли ꙗ҆́ко ꙁла́къ домовы́и . и҆ попра́нїѧ проти́вꙋ стоꙗ҆́щимъ · И҆ сѣденїе твоѐ і҆ и҆схо́дъ тво́и , и҆ вхоⷣ твои раꙁꙋмѣхъ и҆ гнⷡ‍҇ѣ тво́и и҆мже раꙁгнѣ́васѧ на́ мѧ . и҆ строп̾ти́вость твоѧ̀ в̾ни́де во ѹ́ши мои . и҆ воложꙋ̀ ѹ́дицꙋ мою въ но́ꙁдри твоа̀ . и҆ бра́ꙁды въ ѹ҆стна̀ твоѧ . и҆ воꙁвращꙋ т҄ѧ по пꙋтѝ и҆м̾же прїидеши и · И҆ се т҄и ꙁна́менїе . ꙗ҆́жъ сїе лѣто проѕѧба́ющаѧ сама жи́тⷶ и҆ въ лѣто второ́е , проѕѧба́ющаѧ са́мо . и҆ в лѣто тре́тїе , сѣ́ите сѣмена̀ и҆ жнѣте . садѣте виногра́ды , и҆ да ꙗ҆стѐ плоⷣ и҆хъ · И҆ приложи́тъ сп҃са́емымъ до́мꙋ і҆ѹ́довꙋ , ѻ҆ста́виши и҆ ко́рень до́лѣ , и҆ сътвори плодъ горѣ · Ꙗ҆́ко и҆ꙁъ і҆е̑рⷵли́ма и҆ꙁыиде ѻ҆ста́нокъ и҆ сп҃са́емыи ѿ горы̀ сїѻ́нѧ , ре́вность г҃а си́лъ тво́ритъ с҄е · Сего раⷣ‍ꙵ та́ко гл҃етъ г҃ь сиⷧ‍҇ на цр҃ѧ а҆сѷрїиска не и́мать вни́ти въ́ граⷣ се́й . и҆ не и́мать ѹ҆стрелити на неⷨ стрѣлы , ниⷤ‍ⷷ и҆мать положити на неⷨ щи́та . и҆ не и́мать ѻ҆бъѧ́ти е҆го припло́то · Но пꙋтеⷨ и҆мже прїиде тⷨѣже и воꙁвратиⷮсѧ и҆ въ́ граⷣ не и́мать се́й вни́ти гл҃еⷮ г҃ь · А҆́ꙁъ б҄о ꙁащищꙋ ѻ҆ градѣ сеⷨ , и҆ сп҃сꙋ е҆го менѐ ради и҆ дв҃да раба̀ мое̑го · И҆ бысть в ноⷳ‍҇ ѻ҆́нꙋ , и҆ сни́де а҆гг҃лъ гн҃ь и҆ ѹбѝ ѿ поⷧ‍҇ка а҆сѷрїискаго , р҃ п҃ , и҆ ҂е . и҆ въстаⷡ‍҇ше ѹ҆́тро и҆ с҄е ѻ҆брѣтоша вс҄ѧ трꙋпїѧ мрътва · И҆ воста́въ и҆ ѿи́де въꙁвра́щъсѧ , и҆ въꙁврати́сѧ сенахириⷨ цр҃ь а҆сѷрїискїи , и҆ всели́сѧ в̾ ниневгїю · И҆ бысть е҆мꙋ кланѧ́ющꙋсѧ , и въ храмѣ месараха бо́га е҆го а҆дремелехъ , и҆ сараса́ръ сн҃ове е҆го ѹ҆би́ста и҆̀ мече́мъ . са́ми же бѣжа́ста въ а҆рме́нїю . и҆ въцр҃исѧ а҆сорда́нъ сн҃ъ е҆го в него̀ мѣ́сто ·
Глⷡ‍҇а , к҃ · И въ дн҃ехъ ѻ́нѣхъ раⷥболѣ́сѧ и҆е̑ꙁекїѧ цр҃ь до смр҃ти . и҆ вни́де к немꙋ і҆саїѧ прⷪ‍҇ркъ сн҃ъ а҆м̾мо́совъ . и҆ реⷱ‍҇ к немꙋ та́ко гл҃етъ г҃ь , ꙁаповѣж̾ до́мꙋ свое̑мꙋ , ѹ҆́мреши б҄о ты̀ . и҆ не бꙋ́деши живъ · И҆ ѻ҆брати и҆е̑ꙁекїѧ лицѐ свое къ стенѣ и҆ помоли́сѧ къ г҃ꙋ гл҃ѧ · Помѧни м҄ѧ г҃и , ꙗ҆́ко ѹ҆бо и҆́стин̾ною ходиⷯ преⷣ тобо́ю и҆ срⷣцемъ съвръше́нном̾ , и҆ ѹ҆гоⷣнаѧ преⷣ тобо́ю сътвориⷯ . и҆ пла́касѧ и҆е̑ꙁекїѧ пла́чеⷨ вели́кимъ · И҆ бы́сть і҆саїѧ е҆ще въ дворѣ вели́цѣ . и҆ бысть сло́во гн҃е къ немꙋ гл҃ѧ · Въꙁврати́сѧ и҆ р̾цы и҆е̑ꙁекїи во́ждꙋ лю́дїи мои̑хъ . та́ко гл҃етъ г҃ь б҃ъ двд҃въ ѿц҃а твое̑го . ѹ҆слы́шахъ мл҃твы твоа и҆ ви́дѣхъ сле́ꙁы твоѧ̀ . и с҄е а́ꙁъ̑ ѻ҆ста́влю тебѣ  . и҆ въ дн҃ь , г҃ , и въꙁы́идеши в доⷨ гн҃ь · И҆ приложꙋ̀ к лѣтомъ твоиⷨ . лⷮѣ , е҃і · и҆ ѿ рꙋкѝ цр҃ѧ а҆сѷрїиска и҆ꙁба́влю т҄ѧ и҆ граⷣ се́и ꙁащищꙋ̀ , граⷣ се́й мене раⷣ‍ꙵ и҆ дв҃да раба̀ мое̑го · И҆ рече і҆саїѧ да во́ꙁмꙋтъ перевѧ́сло смо́квїи , и҆ принесоша смо́кви . и҆ приложи́ша на вреⷣ і҆ и҆сцѣлѣ · И҆ рече и҆е̑ꙁекїѧ къ і҆саїи чт҄о се ꙁна́менїе , ꙗ҆́ко и҆сцѣлѧ́етъ м҄ѧ г҃ь . и҆ вꙁы́идꙋ в҆̀ до́мъ гн҃ь въ дн҃ь тре́тїи · И҆ рече і҆саїѧ с҄е ꙁна́менїе ѿ г҃а ꙗ҆́ко сътвориⷮ г҃ь слово е҆́же гла · хо́щеши л҄и да поидетъ стѣнь , і҃ , степе́нїи . и҆ли воꙁврати́тсѧ , і҃ , степе́нїи · И҆ рече и҆е̑ꙁекїѧ ѹ҆до́бїе стѣ́ни и҆ꙁы́ити , і҃ , степе́нїи . не́же ли воꙁврати́тисѧ , і҃ , степе́нїи , воспѧ́тъ · И҆ въꙁопѝ і҆саїѧ къ г҃ꙋ . и҆ воꙁврати́сѧ стѣнь по числꙋ̀ наꙁадъ і҃ , степе́нїи · Въ вре́мѧ ѻ҆́но посла̀ маро́дахъвалада́нъ сн҃ъ валада́новъ цр҃ь вавѷлоньскїи , кни́ги и҆ дары къ и҆е̑ꙁекїи . слы́ша б҄о ꙗ҆́ко раꙁболѣ́сѧ цр҃ь и҆е̑ꙁекїѧ · И҆ пора́довасѧ цр҃ь и҆е̑ꙁекїѧ ѻ҆ ни́хъ . и҆ покаꙁа и҆мъ весь до́мъ и҆ сокровище свое сребра̀ и҆ ꙁла́тⷶ и а҆рама́ты , и҆ е҆ле́и бл҃гыи . и҆ сосꙋ́ды храма , и҆ е҆ли́ко ѻ҆брѣтесѧ въ сокро́вищихъ е҆го . и не бѣ мѣ́ста е҆гоже не покаꙁа и҆мъ и҆е̑ꙁекїѧ в домꙋ̀ своеⷨ , и҆ въ все́и ѻ҆́бласти свое́и · И҆ вни́де і҆саїѧ прⷪ‍҇ркъ къ и҆е̑ꙁекїю цр҃ю . и҆ рече к немꙋ , чт҄о гл҃аша мꙋжи сїи и҆ ѿкꙋдꙋ прїидо́ша к тебѣ . и҆ рече и҆е̑ꙁекїѧ ѿ ꙁемлѧ̀ да́лнѣѧ прїидо́ша къ мнѣ ѿ вавѷлона · И҆ реⷱ‍҇ чт҄о ви́дѣша въ домꙋ̀ твое̑мъ . и҆ рече и҆е̑ꙁекїѧ вс҄ѧ е҆ли́ка в домꙋ̀ моеⷨ ви́дѣша . и нѣсть в домꙋ̀ мое̑мъ , е҆гоже и҆мъ не покаꙁаⷯ н҄о и҆ ꙗ҆́же сꙋть въ сокро́вищихъ моиⷯ и҆ т҄а ви́дѣша · И҆ рече і҆саїѧ къ и҆е̑ꙁекїю , слы́ши сло́во гн҃е . с҄е дн҃їе грѧдꙋтъ рече г҃ь , вꙁѧ́та бꙋдꙋтъ вс҄ѧ ꙗ҆́же въ домꙋ̀ твое̑мъ , и҆ вс҄ѧ ꙗ҆же събра́ша ѿц҃ы твоѝ до дн҃е сего̀ . вни́дⷮꙋ въ вавѷлонъ , и҆ не ѻ҆ста́нетъ ничтоⷤ‍ⷷ рече г҃ь · И҆ сн҃ы твоѧ̀ ꙗ҆́же ро́дѧтсѧ ѿ тебѐ во́ꙁмꙋтсѧ , и҆ бꙋ́дꙋтъ скоп̾цы в домꙋ̀ цр҃ѧ вавѷлоньскаго · И҆ реⷱ‍҇ и҆е̑ꙁекїѧ ко і҆саїи . бл҃го сло́во гн҃е и҆же гл҃а да бꙋ́детъ ми́ръ во́ дн҃и моѧ · И҆ про́чаѧ сло́въ е҆ꙁекїевыхъ , и҆ вс҄ѧ сила е҆го , и҆ е҆лико сътвори . въдоле́иницꙋ и҆ трꙋ́бы , и҆ воведѐ во́дꙋ во́ граⷣ . не с҄е ли сїѧ напи́сана въ кни́ѕѣ гл҃ъ цр҃еи і҆ѹ́диныхъ · И҆ ѹ́мре и҆е̑ꙁекїѧ и҆ погребенъ бы́сть съ ѿц҃ы свои́ми во́ градѣ двд҃вѣ . и҆ црⷵтвова манасїа сн҃ъ е҆го в него̀ мѣ́сто ·
Глⷡ‍҇а , к҃а · Манасїѧ же б҄ѣ , в҃і , лѣтъ , е҆гда нача̀ црⷵтвовати . и҆ н҃е , лⷮѣ црⷵтвова во і҆ерⷵли́мѣ . и҆́мѧ мт҃ри е҆го ѻ҆фо́вїѧ · И҆ сътвори лꙋка́вое преⷣ ѻ҆чи́ма гн҃има . и хожда́ше въ слⷣѣ мръꙁ̾скихъ ꙗ҆ꙁы́ческихъ , и҆́хже и҆скорени г҃ь ѿ сн҃овъ і҆и̑л҃евъ · И҆ ѻ҆брати́сѧ и соꙁда̀ высо́каѧ ꙗ҆́же б҄ѣ раꙁориⷧ‍҇ ѿц҃ъ е҆го и҆е̑ꙁекїѧ , и҆ въꙁдви́же жрътвениⷦ‍҇ ваа́ловъ . и҆ сътвори кꙋмиры ꙗ҆коже сътвори а҆ха́въ цр҃ь і҆и̑л҃евъ . и҆ поклонисѧ все́и тва́ри нбⷵнѣи и҆ порабо́та и҆мъ · И҆ соꙁда ѻ҆лта́рь в домꙋ̀ гн҃и ꙗ҆́коже реⷱ‍҇ г҃ь въ і҆ерⷵлимѣ положꙋ̀ и҆́мѧ мое · И҆ сотвори ѻ҆лта́рь все́и тва́ри нбⷵнѣи , на́ двꙋ двораⷯ хра́мꙋ гн҃ю · И҆ ѻ҆свещаше сн҃ы своѧ̀ во ѻ҆гнѝ , и҆ вража́ше и҆ влъшве́нїѧ творѧ́ше , и҆ сътвори во́лнꙋю мр́ъꙁость . и ѹ҆мно́жи ꙗ҆вно твори́ти лꙋка́вое преⷣ ѻ҆чимⷶ гн҃има и прогнѣ́вати и · И҆ положи и҆ꙁваѧ́ныѧ мръꙁ̾скыѧ бо́гы , въ хра́мѣ ѻ҆ немъ и҆же рече г҃ь къ двд҃ꙋ , и҆ къ соло́монꙋ сн҃ꙋ е҆го , въ хра́мѣ сеⷨ въ і҆ерⷵли́мѣ е҆гоже и҆ꙁбра́хъ ѿ всѣхъ колѣ́нъ і҆и̑л҃евъ . положꙋ т҄ꙋ и҆́мѧ моѐ на́ вѣки · И҆ не приложꙋ подвиѕа́тисѧ но́гы і҆и̑л҃евы ѿ ꙁемлѧ̀ ю҆́же даⷯ ѿцемъ и҆хъ . а҆́ще тїи съблюдꙋтъ е҆ли́ко ꙁаповѣ́дахъ и҆мъ , по все́и ꙁа́повѣди и҆же ꙁаповѣ́да ра́бъ мо́и моѷсїи · И҆ не послꙋшаша , и҆ прельсти иⷯ манасїѧ . и҆же сътворѝ лꙋка́вое преⷣ ѻ҆чима гн҃има , паче ꙗ҆ꙁы́къ ꙗ҆́же ѹ҆праꙁⷣни г҃ь ѿ лица̀ сн҃овъ і҆и̑л҃евъ · И гл҃а г҃ь рꙋкама ра́бъ свои̑хъ гл҃ѧ · Поне́же е҆лико сътвори манасїѧ цр҃ь і҆ѹ́динъ мръꙁ̾скаѧ сїѧ и лꙋка́ваѧ , паче всѣхъ ꙗ҆́же сътвориша а҆м̾море́и и҆же прежде сего̀ бы́ша прельсти же і҆ѹ́дꙋ въ кꙋмирѣхъ свои̑хъ мр́ъꙁъскихъ · Сице гл҃тъ г҃ь б҃ъ і҆ил҃евъ с҄е а҆́ꙁъ наведꙋ̀ ѕла́ѧ на і҆ерⷵлимъ и҆ на і҆ѹ́дꙋ , ꙗ҆́ко всѣмъ слы́шащимъ пошꙋми́та ѻ҆́бѣ ѹ҆́ши е҆го · И҆ воꙁдви́гнꙋ на і҆ерⷵли́мъ мѣ́рꙋ самарїинꙋ и҆ превѣсы до́мꙋ а҆ха́влѧ и҆ ѻ҆треблю̀ і҆ерⷵли́ма ꙗ҆́коже потреблѧ́етсѧ а҆лава́стръ ѿмыва́емыи . и҆ ѻ҆брати́тсѧ в̾ лицѐ свое · И҆ и҆ꙁведꙋ̀ ѻ҆ста́н̾ки достоа́нїа мое̑го , и҆ преда́мъ и҆хъ в рꙋки вра́гъ и҆хъ . и҆ бꙋдꙋтъ въ расхищенїе и҆ въ плѣнь всѣмъ врагомъ и · Поне́же сътвори́ша лꙋка́вое преⷣ ѻ҆чима мои̑ма . и҆ бы́ша прогнѣ́вающи м҄ѧ , ѿ дн҃е во́ньже и҆ꙁведоⷯ ѿц҃ы иⷯ ѿ ꙁе́млѧ е҆гѷпетъскїѧ и҆ до́ дн҃е сего · И҆ кро́вь непови́ннꙋ проли манасїа мно́гꙋ ѕѣло до́ндеже наполни́сѧ і҆ерⷵлимъ до сы́ти до ѹ҆стъ ра́ꙁвѣ грѣха и҆мже съгрѣшити воведѐ і҆ѹ́дꙋ , творѧ́ще лꙋка́вое преⷣ ѻ҆чима гн҃има · И҆ про́чаѧ словъ манасїин̾ и҆ вс҄ѧ е҆лика сътворѝ і҆ и҆же съгрѣши . не с҄е ли сїѧ напи́сана въ книѕѣ гл҃ъ цр҃еи і҆ѹ́дины · И҆ ѹ́мре манасїи , съ ѿц҃ы свои́ми , и погребе́нъ бысть въ вертогра́дѣ до́мꙋ свое̑го въ вертогра́дѣ ѻ҆ꙁїѧ . и҆ цр҃ьствова а҆м̾моⷩ‍҇ сн҃ъ е҆го в него̀ мѣсто · Сы́и , к҃в , лѣтѣ б҄ѣ а҆м̾мо́нъ , внегда̀ нача̀ црⷵтвова́ти . и҆ дв҄ѣ , лѣтѣ црⷵтвова въ і҆ерⷵлимѣ . и҆́мѧ мт҃ри е҆го месолаа̑мъ дщ̑и а҆рꙋ́сова , ѿ тава́ѧ · И҆ сътвори лꙋка́вое преⷣ ѻ҆чи́ма гн҃има , ꙗ҆́коже сътворѝ манасїи ѿц҃ъ е҆го · И҆ ходѝ по всемꙋ̀ пꙋти и҆́мже ходи ѿц҃ъ е҆го . и҆ порабо́та кꙋми́ромъ и҆́мже порабо́та ѿц҃ъ е҆го , и҆ поклони́сѧ и҆мъ · И҆ ѻ҆ста́ви г҃а б҃а ѿц҃ъ свои̑хъ , и҆ не ходѝ пꙋтеⷨ гн҃имъ · И҆ въста́ша ѻ҆́троци а҆ммо́нови на́нь , и҆ ѹ҆мрътви́ша цр҃ѧ въ домꙋ̀ е҆го · Лю́дїе же ꙁемлѧ̀ тоѧ̀ и҆ꙁби́ша всѣхъ воста́вшихъ на цр҃ѧ а҆м̾мо́на и҆ въцр҃иша лю́дїе ꙁеⷨлѧ̀ тоѧ і҆ѻ҆сїю сн҃а е҆го в него мѣсто · И҆ про́чаѧ сло́въ а҆м̾мо́новыⷯ и҆же сътвори . не с҄е л҄и сїѧ напи́сана въ кни́ѕѣ гл҃ъ цр҃еи і҆ѹ҆дины · И҆ погребо́ша и҆̀ въ́ гробѣ е҆го въ вертогра́дѣ ѻ҆ꙁїинѣ . и҆ црⷵтвова і҆ѻ҆сїѧ сн҃ъ е҆го в него мѣсто ·
Глⷡ‍҇а , к҃в · Бѣ же , и҃ , лѣтъ , і҆ѻ҆сїѧ е҆гда̀ нача̀ црⷵтвова́ти . и҆ л҃а , лѣто , црⷵтвова въ і҆ерⷵли́мѣ . и҆́мѧ мт҃ри е҆го и҆е̑дїе дщ̑и е҆дѣе́ва ѿ восоро́ѳа · И҆ сътвори сїи пра́вое преⷣ ѻ҆чи́ма гн҃има . и҆ ходѝ во всѧ̀ пꙋти двⷣа ѿц҃а свое̑го . и не ѿврати́сѧ н҄и на де́сно ни на шꙋе · И҆ бысть въ и҃і лѣто црⷵтва і҆ѻ҆сїина , въ ꙁ҃ , мⷵць , посла̀ цр҃ь сапфона сн҃а келїи́на сн҃а мосола́млѧ кни́гочїѧ в домꙋ̀ гн҃и гл҃ѧ . въꙁы́иди къ хелкїи жръцꙋ вели́комꙋ , и҆ ꙁапеча́тлѣи сребро̀ внесе́ное в до́мъ гн҃ь . е҆же собра́ша стрегꙋщїи число̀ ѿ лю́дїи · И҆ да дадꙋтъ е҆̀ в рꙋ́кы приста́вникомъ и҆же наⷣ дѣлесы в̾ хра́мѣ гн҃и да и҆ тїи дадѧⷮ е҆̀ творѧ́щиⷨ дѣла в̾ домꙋ̀ гн҃и е҆же поⷣкрѣплѧ́ти прикроⷡ‍҇ хра́мꙋ древодѣ́лѧмъ , и҆ ѕи́ждꙋщиⷨ ка́менїемъ . и҆ притѧжа́ющиⷨ древо , и҆ ка́менїе те́саное на ѹ҆твръже́нїе покро́вꙋ хра́ма · Но не прїимахꙋ числа̀ ѿ сребра да́н̾ного и҆м̾ , ꙗ҆ко вѣ́рно тїи творѧ́хꙋ · И҆ рече хелкїѧ жрецъ вели́кїи . ко сапфа́нꙋ кни́гочїи . кни́гꙋ ꙁако́на бж҃їѧ ѻ҆брѣто́хъ в домꙋ̀ гн҃и . и҆ да́сть хелъкїѧ сапфа́нꙋ кни́гочїи кни́гꙋ и҆ прочетъ ю҆̀ . и҆ принесѐ къ цр҃ю і҆ѻ҆сїи . и҆ воꙁвѣсти цр҃еви сло́во и҆ рече . и сочлѝ сꙋть рабѝ твоѝ сребро̀ ѻ҆брѣтшее̑сѧ в домꙋ̀ гн҃и . и҆ даша и҆̀ приста́вники в рꙋ́ки творѧ́щиⷨ дѣло въ хра́мѣ гн҃и . и҆ реⷱ‍҇ сапфаⷩ‍҇ кни́гочїѧ къ цр҃ю гл҃ѧ . книгꙋ ꙁакона да́сть м҄и хелкїѧ жрецъ . и҆ прочетъ ю҆̀ сапфаⷩ‍҇ преⷣ цр҃емъ · И҆ бы́сть ꙗ҆́ко ѹ҆слы́ша цр҃ь словеса̀ кни́ги ꙁако́нныѧ . и҆ раꙁ̾дра ри́ꙁы своѧ̀ и҆ ꙁаповѣ́да цр҃ь хелкїю жръцꙋ , и҆ а҆хика́мꙋ сн҃ꙋ сапфа́ню , и҆ а҆хово́рꙋ сн҃ꙋ михїинꙋ , и҆ сапфа́нꙋ кни́гочїю . и҆ а҆са́н҄ю рабꙋ̀ цр҃евꙋ гл҃ѧ · Прїидѣте помолите б҃а ѻ҆ мнѣ , и҆ ѻ҆ всѣхъ лю́дехъ . и҆ ѻ҆ всемъ і҆ѹ́дѣ , ѻ҆ словесѝ кни́жнѣмъ ѻ҆брѣт̾шимсѧ се́мъ . ꙗ҆́ко вели́къ гнѣвъ гн҃ь ражде́женыи въ на́съ . поне́же не слы́шаша ѿц҃ы на́ши словесъ кни́гъ си́хъ творити по всемꙋ̀ писа́нїю ѻ҆ на · ⷵ И҆ и҆дѐ хелкїѧ жрецъ и҆ а҆хика́мъ , и҆ а҆ховаⷬ‍҇ , и самъпфа́нъ и҆ а҆саи̑а́съ . къ е҆ѻ҆да́нѣ прⷪ‍҇рчицы женѣ сели́мли , сн҃а ѳекꙋ́ева сн҃а а҆ростꙋе́ва ри́ꙁохрани́телника . и҆ сїѧ бѧ́ше въ і҆ерⷵли́мѣ чⷵтна е҆ді́на . и҆ гл҃аша к не́и по всемꙋ̀ · И҆ рече и҆мъ си́це гл҃етъ г҃ь б҃ъ і҆и̑л҃евъ . рцѣте мꙋ́жеви посла́вшемꙋ в҄ы къ мнѣ · Та́ко гл҃етъ г҃ь . с҄е а҆́ꙁъ наведꙋ̀ ѕла́ѧ на мѣ́сто с҄е , и҆ на живꙋ́щаѧ в не́мъ вс҄ѧ словеса̀ кни́жнаѧ . ꙗ҆́же прочте цр҃ь і҆ѹ́дин · Поне́же ѻ҆ста́виша м҄ѧ и҆ жрѧхꙋ бого́мъ дрꙋги́мъ . ꙗ҆́ко да прогнѣ́ваютъ м҄ѧ дѣлесы̀ рꙋкъ свои · и҆ раж ⷯ же́сѧ ꙗ҆́рость моѧ̀ на мѣсто с҄е , и҆ не ѹ҆га́снетъ · И҆дѣте къ цр҃ю і҆ѹ́динꙋ посла́вшемꙋ васъ и҆скати г҃а . си́це рцѣте е҆мꙋ , та́ко гл҃етъ г҃ь б҃ъ і҆и̑л҃евъ · Словеса̀ ꙗ҆́же слы́шалъ е҆си . поне́же ꙗ҆́ко раⷥшири́сѧ срⷣце твоѐ и҆ смири́сѧ преⷣ лицемъ гн҃имъ . ѹ҆слы́шавше е҆ли́ко гл҃ахъ на мѣсто с҄е и҆ на живꙋщ́аѧ в̾ немъ бы́ти въ расточе́нїи , и҆ въ проклѧ́тїе . и҆же раꙁдраⷧ‍҇ е҆си ри́ꙁы своѧ и҆ пла́касѧ предо мно́ю и҆ а́ꙁъ ѹ҆бо ѹ҆слы́шаⷯ гл҃еⷮ г҃ь · Сего ради аⷥ приложꙋ т҄ѧ къ ѿц҃емъ твоиⷨ и҆ соберешисѧ въ гро́бъ тво́и в̾ ми́рѣ . и҆ не ѹ́ꙁриши ѻ҆чи́ма свои́ма всⷯѣ ѕлыⷯ ꙗ҆́же а҆́ꙁъ и҆́мамъ навестѝ на мѣсто с҄е , и҆ на живꙋщаѧ в не́мъ ·
Глⷡ‍҇а , к҃г · И въꙁвѣсти́ша сїѧ гл҃ы цр҃ви и҆ посла̀ цр҃ь , и҆ собра̀ к себѣ вс҄ѧ ста́рца , і҆ѹ́дины . і҆ерⷵли́млѧны · И҆ вни́де цр҃ь въ до́мъ гн҃ь , и҆ всѝ мꙋжи і҆ѹ́дины . и҆ вс҄и живꙋщїи въ і҆ерⷵли́мѣ с нимъ . и҆ жръцы̀ и҆ прⷪ‍҇рцы . и҆ вс҄и люⷣе ѿ ма́ла и҆ до велика . и҆ прочто́ша преⷣ ни́ми словеса̀ кни́жнаѧ ꙁавѣта ѻ҆брѣт̾шагосѧ в домꙋ̀ гн҃и · И҆ ста̀ цр҃ь ѹ҆ прⷵтла свое̑го , и҆ положѝ ꙁавⷮѣ преⷣ гм҃ъ ходи́ти въ слѣдъ г҃а , и҆ храни́ти ꙁаповѣди е҆го , и҆ свѣдѣнїѧ е҆го и҆ ѻ҆правда́нїѧ е҆го , по всемꙋ̀ срⷣцꙋ и҆ по все́и дш҃и , въста́вити словеса̀ ꙁавѣта сего пи́санаго̀ въ кни́ꙁѣ се́и и҆ ста́ша всѝ лю́дїе въ ꙁавѣтѣ гн҃и · И҆ ꙁаповѣда цр҃ь хелкїю жръцꙋ̀ вели́комꙋ , и҆ жръце́мъ вторы́мъ , и҆ хранѧ́щимъ число̀ и҆ꙁнестѝ ѿ храма гн҃ѧ всѧ̀ сосꙋды сътворе́ныѧ ваа́лꙋ и҆ все́и тва́ри нбⷵнеи , и҆ съж̾жѐ ѧ҆̀ внѣ і҆ерⷵли́ма в садамо́ѳѣ ке́дръстѣ . и҆ вꙁѧ́тъ пра́хъ и҆хъ въ веѳи́ль · И҆ съж̾жѐ хомари́мы ꙗ҆́же соꙁда́ша цр҃и і҆ѹ́дины и҆ кажа́хꙋ въ высо́кихъ и҆ въ́ градѣхъ і҆ѹ́диныхъ и҆ ѻ́крⷵтъ і҆ерⷵли́ма . и҆ кадѧ́щиⷯ ваа́лꙋ и҆ слн҃цꙋ и҆ мⷵцю . и҆ маꙁꙋро́ѳꙋ и҆ все́и тва́ри нбⷵнѣи · И҆ и҆ꙁнесѐ кꙋми́ръ и҆с хра́ма гн҃ѧ и҆ꙁъ і҆ерⷵли́ма на потоⷦ‍҇ ке́дръскъ и҆ съж̾жѐ и҆̀ в пото́цѣ ке́дръстѣ и҆ расточѝ въ пра́хъ . и҆ въвръжѐ пра́хъ и҆хъ въ́ гробы сн҃овъ лю́дъскихъ · И раꙁъдрꙋшѝ хра́мъ касидимовъ и҆же бѣ въ хра́мѣ гн҃и . и҆дѣ́же же́ны прѧдѧ́хꙋ ри́ꙁы кꙋми́рꙋ · И҆ преведѐ вс҄ѧ жръца̀ ѿ гра́дъ і҆ѹ́динъ , и҆ ѻ҆сквернѝ высо́каѧ и҆дѣ́же кадѧ́хꙋ жръцы̀ , ѿ да́на до версавїѧ . и҆ раꙁъдрꙋшѝ хра́мъ вра́тъ и҆же бѣ при две́рехъ вратныхъ и҆ѻ҆сїи кнѧ́ѕѧ граⷣнаго , и҆же ѻ҆шꙋю́ю в̾ходѧ́щиⷨ двеⷬ‍҇ми ѹ҆краше́ными · Но не вхожда́хꙋ жръцы̀ на высо́кїѧ къ ѻ҆лтарю̀ бж҃їю въ і҆ерⷵли́мъ , н҄о то́кмо ꙗ҆́сти и҆мъ ѻ҆прѣ́сноки по́средѣ бра́тїѧ свое́ѧ · И҆ ѻ҆сквернѝ тафе́ѳа и҆же въ де́бри сн҃овъ е҆но́млихъ , е҆же не привестѝ мꙋжꙋ сн҃а свое̑го и҆ мꙋжꙋ дще́ри свое́а въ ѻ҆гнѝ сожещѝ моло́хꙋ · И҆ сож̾жѐ ко́нѧ ꙗ҆же да́ша цр҃и і҆ѹдини ́ слн҃цꙋ въ и҆схо́дѣ хра́мꙋ гн҃ѧ . на влага́лище наѳа́нꙋ цр҃евꙋ скопцꙋ̀ . въ рафаи́мѣ , и҆ колесни́цꙋ слн҃чнꙋю сож̾же на ѻ҆гни · И҆ ѻ҆лтарѧ̀ ꙗ҆́же на пола́тѣ въ го́рницы а҆ха́ꙁовѣ ꙗ҆́же сътвори́ша цр҃и і҆ѹ́дины . и҆ ѻ҆лтарѧ̀ ꙗ҆́же соꙁда̀ манасїи , въ дво́ю дворꙋ̀ хра́мꙋ гн҃ѧ раскопа̀ ѿтꙋдꙋ цр҃ь и҆ всыпа пра́хъ и҆хъ в̾ пото́къ ке́дръскъ · И҆ хра́мъ преⷣ лицемъ і҆ерⷵли́мꙋ ѻ҆деснꙋю горы̀ мосъѳа́ѳовы и҆же соꙁда̀ соло́монъ цр҃ь і҆и̑л҃евъ а҆ста́рѳꙋ и҆́долꙋ ме́рꙁости сѷдо́ньскїѧ , и҆ хамо́сови и҆́долꙋ сквеⷬ‍҇ны моа́вли · И҆ молхо́лꙋ ме́рꙁости сн҃овъ а҆м̾мо́нь , сїе вс҄е ѻ҆сквернѝ цр҃ь · И҆ съкрꙋшѝ столпы̀ . і҆ и҆скоренѝ га́и . и҆ наплънѝ мѣ́ста и҆хъ ко́стьми чл҃ческими . и҆ ѻ҆лта́рь и҆же въ веѳи́лѣ высо́кїи и҆же сътворѝ і҆е̑ровоа́мъ сн҃ъ нава́товъ , и҆же съгрѣши́ти въведѐ і҆и̑л҃ѧ . и҆ ѻ҆лта́рь то́й вели́кїи раскопа̀ и҆ съкрꙋшѝ ка́менїе е҆го . и҆ рас̾сы́па въ пра́хъ , и҆ съж̾же кꙋми́ры · И҆ въсклони́сѧ и҆ѻ҆сїѧ и҆ ви́дѣ гро́бы сꙋщаѧ въ́ градѣ т҄ꙋ и҆ посла̀ и҆ вꙁѧ̀ ко́сти ѿ гро́бъ . и҆ сож̾жѐ на ѻ҆лтарѝ и҆ ѻ҆сквернѝ и҆̀ по гл҃ꙋ гн҃ю , и҆же гл҃а чл҃къ бж҃їи , е҆гда̀ стоѧ̀ і҆е̑ровоа́мъ въ пра́ꙁникъ преⷣ ѻ҆лтареⷨ . И҆ ѻ҆бра́щсѧ въꙁвеⷣ ѻ҆́чи своѝ на гробъ чл҃ка бж҃їѧ гл҃авшаго словеса̀ с҄и . и҆ рече чт҄о моги́ла ѻ҆на̀ е҆сть ю҆́же аⷥ ви́ждꙋ . и҆ рѣша е҆мꙋ мꙋжи гра́да , гро́бъ с҄е чл҃ка бж҃їѧ е҆сть и҆же прїиде ѿ і҆ѹ́ды и҆ прогл҃а словеса̀ с҄и ꙗ҆́же сътвори́лъ е҆си ѻ҆лта́рь веѳи́левъ · И҆ рече небреꙁете е҆го ничто́же . да не подви́жетъ ни е҆ді́нъ мꙋжъ ко́сти е҆го . и҆ ѻ҆ста́виша ко́сти е҆го с костьмѝ прⷪ‍҇рческими пришеⷣшаго ѿ самарїѧ такоже · И҆ вс҄ѧ хра́мы высокїа сꙋщаа в̾ самарїи ꙗ҆́же сътвори́ша цр҃и і҆и̑л҃еви прогнѣваю̑ще г҃а ѿвръже и҆ѻ҆сїѧ и҆ сътворѝ иⷨ вс҄ѧ дѣла ꙗ҆́же сотворѝ въ веѳиле · И҆ и҆скла̀ всѧ жръца̀ въ высо́киⷯ . сꙋщїѧ т҄ꙋ предъ ѻ҆лтармѝ и҆хъ . и҆ съж̾жѐ на ниⷯ ко́сти чл҃ча . и҆ по семъ въꙁврати́сѧ въ і҆ерⷵли́мъ · И҆ ꙁаповѣда цр҃ь всѣмъ лю́демъ гл҃ѧ . сътвори́те па́схꙋ гв҃и б҃ꙋ на́шемꙋ . ꙗ҆́коже пи́шетъ въ кни́гахъ ꙁавѣта сего · Ꙗ҆́ко не бы́сть па́сха с҄и ѿ дн҃їи сꙋде́и и҆же сꙋди́ша і҆и̑л҃еви , и҆ въ всⷯѣ дн҃ехъ цр҃еи і҆и̑л҃евыхъ , и҆ цр҃еи і҆ѹдиныхъ · Но то́кмо , въ и҃і лѣто цр҃ѧ иѻ҆сїѧ . бы́сть па́сха г҃ꙋ въ і҆ерⷵлі́мѣ · И҆б҄о хо́тныѧ и҆ ꙁна́емыа и҆ ѳераѳи́мъ кꙋмиры , и҆ вс҄ѧ дѣла ме́ръꙁкаѧ бы́вшаѧ въ ꙁемлѝ і҆ѹ́динѣ . и҆ въ і҆ерⷵли́мѣ и҆скоренѝ цр҃ь и҆ѻ҆сїѧ . да ѹ҆твер̾дѧ́тсѧ словеса̀ ꙁако́н̾на пи́санна въ кни́ꙁѣ ꙗ҆́же ѻ҆брѣтѐ хел̾кїѧ жре́цъ въ хра́мѣ гн҃и · И҆ подо́бенъ е҆мꙋ не бы́сть пред ни́мъ цр҃ь . и҆же ѻ҆брати́сѧ къ гв҃и всѣмъ срⷣцемъ свои̑мъ и҆ всею̀ дш҃ею свое́ю , и҆ всею̀ си́лою свое́ю по всемꙋ ꙁако́нꙋ моѷсїѻ҆вꙋ . и҆ по не́мъ не въста̀ подо́бенъ е҆мꙋ никто́же въ цр҃ехъ · То́кмо не ѻ҆брати́сѧ г҃ь ѿ ꙗ҆́рости гнѣ́ва свое́го вели́каго и҆́мже ѹ҆ꙗ̑ри́сѧ гнѣвомъ на і҆ѹ́дꙋ . и на прогнѣваю̑щихъ е҆го и҆́мже прогнѣ́ва и҆̀ манасїѧ · И҆ рече г҃ь с҄е і҆ѹ́дꙋ ѿринꙋ̀ ѿ лица мое̑го ꙗ҆́коже ѿринꙋхъ і҆и̑л҃ѧ и҆ гра́дъ се́и ѿве́ргꙋ е҆гоже и҆ꙁбра́хъ і҆ерⷵли́ма . и҆ хра́мъ ѻ҆ немже рѣхъ . да бꙋдетъ и҆́мѧ мое т҄ꙋ · И про́чаа сло́въ і҆ѻ҆сѣ́евыхъ и҆ вс҄е е҆ли́ко сътворѝ не се́ ли сꙋть сїѧ напи́сана въ кни́гаⷯ сло́въ цр҃ь і҆ѹ́диныхъ · Въ дн҃ех же сихъ въꙁы́иде фараѻ́нъ неѻ҆ха́и цр҃ь е҆гѷпет̾скъ , на цр҃ѧ а҆сѷрїиска на рѣкꙋ̀ е҆в̾фра́т̾скꙋ . і҆ и҆ꙁы́иде цр҃ь и҆ѻ҆сїѧ на срѣте́нїе е҆мꙋ . и҆ ѹ҆бѝ и҆̀ неѻ҆хаи цр҃ь въ македо́нѣ . внегда̀ е҆го ѹ҆ꙁрѣ · И въꙁложи́ша и҆̀ на ко́нь ѻ҆́троцы е҆го мертва в макидо́нѣ . и҆ несо́ша и҆̀ въ і҆е̑рⷵлиⷨ , и҆ погребо́ша и҆̀ въ гро́бѣ въ́ градѣ двд҃вѣ · И поꙗ̑ша лю́дїе ꙁемлѧ тоѧ и҆ѻ҆ха́ꙁа сн҃а и҆ѻ҆сїина , и҆ пома́ꙁаша и҆̀ на црⷵтво . и҆ црⷵтвова̀ над ни́ми въ ѿц҃а свое̑го мѣсто · Сы́и , к҃г лѣта б҄ѣ . и҆а̑ха́ꙁъ внегда̀ нача̀ црⷵтвова́ти . и҆ г҃ , мⷵцы црⷵтвова̀ въ і҆ерⷵли́мѣ . и҆́мѧ мт҃ри е҆го а҆мата́на , дщ̑и і҆е̑ремїѧ и҆ѻ҆ли́вна · И҆ сътворѝ лꙋка́вое преⷣ ѻ҆чи́ма гн҃има . по всемꙋ̀ е҆ли́коже сътвори́ша ѿц҃ы е҆го и҆ преста́ви и҆̀ фараѻⷩ‍҇ неѻ҆ха́и , и въ рефлаю въ ꙁеⷨли е҆ма́нъскои е҆гда̀ црⷵтвова̀ въ і҆ерⷵли́мѣ и҆ въꙁложѝ да́нь на́ ꙁемлю т҄ꙋ . р҃ . тала́н̾тъ сребра̀ . и҆ р҃ , тала́нтъ ꙁла́та . и҆ поста́ви цр҃емъ фараѻ́н̾ неѻ҆ха́и наⷣ ни́ми . е҆лїаки́ма сн҃а и҆ѻ҆сїина цр҃ѧ і҆ѹдина , въ ѻ҆сїѧ мѣсто ѿц҃а е҆го . и҆ превратѝ и҆́мѧ е҆мꙋ и҆ѻ҆а̑ки́мъ . и҆ ѻ҆ꙁа́ра . пое́мъ и҆ въведѐ въ е҆гѷпетъ , и҆ ѹ́мре т҄ꙋ · И҆ сребро̀ и҆ ꙁла́то да́сть и҆ѻ҆аки́мъ фараѻ́нꙋ и҆ написа̀ е҆щѐ ꙁе́млю даѧ́ти сребро̀ фараѻ́нꙋ , мꙋжемъ . по ценѣ е҆го да́сть же сребро̀ и҆ ꙁла́то ѿ людїи ꙁемлѧ̀ тоѧ , фараѻ́нꙋ неѻ҆ха́ю · Бѣ же . к҃ и҆ е҃ . лѣтъ и҆ѻ҆а̑ки́мꙋ внегда̀ нача̀ црⷵтвова́ти . и҆ а҃і лⷮѣ црⷵтвова̀ въ і҆ерⷵли́мѣ . і҆ и́мѧ мт҃ри е҆го и҆елъда́фъ дщ̑и фадѣлѧ ѿ рꙋмы · И҆ сътворѝ лꙋка́вое преⷣ гм҃ъ по всемꙋ̀ е҆ли́ко же сътвори́ша ѿцы е҆го ·
Глⷡ‍҇а , к҃д · Въ дн҃и же е҆го вꙁы́иде навходоносо́ръ цр҃ь вавило́ньскъ . и҆ бы́сть е҆мꙋ и҆ѻ҆а̑ки́мъ ра́б̾ г҃ , лѣта . и҆ ѿврати́сѧ и҆ ѿвръжесѧ е҆го · И҆ посла̀ г҃ь е҆мꙋ по́ѧсники халде́искїѧ и҆ по́ꙗ̑сники сѷрїискіѧ . и҆ по́ѧсники моа́влѧ . и҆ по́ѧсники сн҃овъ а҆м̾мо́нь . и҆ посла̀ и҆хъ в ꙁе́млю і҆ѹ́довꙋ на побѣжде́нїе по словесѝ гн҃ю . и҆же гл҃а ѹ҆сты̀ ра́бъ свои̑хъ прⷪ‍҇ркъ · И҆ по повеле́нїю гн҃ю с҄е прїиде на і҆ѹ́дꙋ и҆же ѿста́вити е҆го ѿ лица̀ свое̑го грѣхъ ради манасїи̑ныхъ , и по всемꙋ е҆лико сътворѝ . и҆ кро́ви ради непови́нныѧ и҆же пролїѧ̀ . наплъ́ни б҄о і҆ерⷵли́мъ кро́ви непови́нныа . и҆ сего ради не въсхотѣ г҃ь поми́ловати е҆го · И҆ прочаѧ сло́въ і҆ѻ҆а̑ки́мовыхъ и҆ вс҄ѧ ꙗ҆́же сътворѝ . не сѐ л҄и сїѧ напи́сана въ кни́ꙁѣ гл҃ъ цр҃ь і҆ѹ́диныхъ · И҆ ѹ́мре і҆ѻ҆а̑ки́мъ и҆ погребо́ша и съ ѿц҃ы свои́ми · И҆ црⷵтвова̀ е҆хонїѧ сн҃ъ е҆го в̾ него мѣ́сто · И҆ не приложѝ к̾ семꙋ̀ цр҃ь е҆гѷпетъскїи и҆ꙁыитѝ и҆ꙁъ ꙁемлѧ̀ свое́ѧ . ꙗ҆́ко прїѧ цр҃ь вавѷлоньскъ ѿ пото́ка е҆гѷпет̾ска , до рѣкѝ е҆фра́тъски . вс҄ѧ е҆ли́ко бѣша цр҃ѧ е҆гѷпет̾ска · И҆ б҄ѣ , и҃і лⷮѣ і҆е̑хонїи внегда̀ нача̀ црⷵтвова́ти . и҆ г҃ , мⷵцы црⷵтвова̀ въ і҆ерⷵли́мѣ . и҆́мѧ мт҃ри е҆го не́с̾ѳа , дщ̑и е҆ланас̾ѳа́на ѿ і҆ерⷵлима · И҆ сътворѝ лꙋка́вое преⷣ гм҃ъ , по всемꙋ̀ е҆ли́ко сътворѝ ѿц҃ъ е҆го і҆ѻ҆а̑ки́мъ · И҆ въ времѧ т҄о вꙁы́иде навходоносо́ръ цр҃ь вавѷлоньскїи на і҆ерⷵлимъ . и҆ бы́сть гра́дъ въ ѻ҆бъдержа́нїи вели́цѣ ѕѣло . и҆ вни́де навходоносо́ръ цр҃ь вавѷлоньскїи въ і҆ерⷵлі́мъ . и҆ ѻ́троцы е҆го ѻ҆́коло ѻ҆бсѣдѧ́хꙋ гра́дъ · И҆ и҆ꙁы́иде и҆е̑хонїѧ цр҃ь і҆ѹ́динъ къ цр҃ю вавѷлоньскомꙋ самъ то́и и҆ ѻ́троцы е҆го и҆ мт҃и е҆го . и҆ кнѧ́ѕи е҆го . и҆ скопцы̀ е҆го · И҆ поѧⷮ и҆хъ цр҃ь вавѷло́ньскъ . въ и҃ е . лѣто црⷵтва е҆го · И҆ и҆ꙁнесе сокро́вища ѿтꙋдꙋ сꙋщаѧ въ хра́мѣ гн҃и , и҆ сокро́вища до́мꙋ цр҃ева . и҆ вꙁѧ̀ вс҄ѧ сосꙋды ꙁла́тыѧ . ꙗ҆́же сътворѝ соло́монъ цр҃ь і҆и̑л҃евъ въ хра́мѣ гн҃и по гл҃ꙋ гн҃ю · И҆ пленѝ і҆ерⷵли́млѧны . и҆ всѧ̀ кнѧ́ѕѧ , и҆ си́лныѧ крѣпостїю плѣнѝ , і . и҆ всѧ́кого древодѣлѧ и҆ хꙋдо́жники . и҆ не ѻ҆ста̀ никто́же · то́кмо маломо́щныѧ ꙁемлѧ̀ тоѧ̀ . И҆ приведѐ і҆е̑хонїю въ вавѷло́нъ . и҆ мт҃ръ цр҃евꙋ и҆ же́ны цр҃евы и҆ скопца̀ еⷢ‍҇ и҆ крѣпкїѧ ꙁемлѧ̀ тоѧ въведѐ ѧ на преселе́нїе ѿ і҆ерⷵли́ма въ вавѷло́нъ . и҆ всѧ̀ мꙋжа си́лныѧ , ꙁ҃ , и҆ древодѣл̾ и҆ хꙋдо́жниковъ , а҃ , всѝ си́лныи творѧ́щїи бра́нь , и҆ въведѐ и҆хъ цр҃ь вавѷло́ньскъ въ преселе́нїе въ вавѷло́н . и҆ поста́ви цр҃ь вавѷло́ньскїи цр҃ѧ ваⷴ‍҇ѳа́нїю сн҃а е҆го в него̀ мѣсто и҆ преложѝ и҆́мѧ е҆мꙋ седекїа́ . сы́и к҃ и҆ е҆ді́неⷨ лѣтомъ седекїѧ́ внегда нача̀ црⷵтвова́ти , и҆ а҃і , лѣтъ црⷵтвова̀ въ і҆е̑рлⷵи́мѣ . і҆ и҆мѧ мт҃ри е҆го а҆мита́ѧ дщ̑и і҆е̑ремі́ина ѿ ло́вны · И҆ сотворѝ лꙋка́вое преⷣ ѻ҆чи́ма гн҃има по всемꙋ̀ е҆ли́ко сътворѝ і҆ѻ҆а̑ки́мъ . ꙗ҆́ко ꙗ҆́роⷵ б҄ѣ гн҃ѧ на і҆ерⷵли́мѣ и҆ на і҆ѹ́дѣ . доⷩ‍҇деⷤ‍ⷷ ѿвръже ѧ҆̀ ѿ лица̀ свое̑го . и҆ ѿвръжесѧ седекїѧ цр҃ѧ вавѷло́ньска ·
Глⷡ‍҇а , к҃е · И бы́сть , в лѣто ѳ҃ е црⷵтва е҆го въ мⷵць в҃і , въ і҃ дн҃ь мⷵца , прїиде навходоносо́ръ цр҃ь вавѷло́ньскїи , са и҆ вс҄ѧ си́ла е҆го на і҆ерⷵли́мъ и҆ ѻ҆бъстꙋпѝ и҆̀ ѿвсю́дꙋ . и҆ соꙁда́ша ѻ҆́крⷵт̾ гра́да бо́иницы  . и҆ бы́сть гра́дъ въ ѻ҆б̾держа́нїи до а҃і , лѣта црⷵтва седекїи́на , ѳ҃ дн҃ѧ мⷵца · И҆ бы́сть въ́ градѣ гладъ . и҆ не бы́сть хлѣба лю́демъ ꙁемлѧ̀ тоѧ̀ · И҆ ѿвръꙁесѧ гра́дъ . и҆ вси мꙋжи во́и̑н̾стїи и҆ꙁыидо́ша но́щїю пꙋтемъ вра́тнимъ . и҆же посредѣ стѣны̀ ꙗ҆же е҆сть ѹ҆ верътограда цр҃ева , и҆ халъдеи̑ же ѻ҆́крⷵтъ града бѣша . и҆ побѣжа̀ цр҃ь седекїѧ пꙋтемъ а҆ра́вски · И҆ погна̀ си́ла хал̾де́искаѧ въ слѣ́дъ цр҃ѧ . и҆ пои̑маша и҆̀ въ а҆раво́ѳѣ е҆рихо́ньстеⷨ . и҆ вс҄ѧ си́ла е҆го раꙁ̾сы́пасѧ ѿ него . и҆ поѧ́ша цр҃ѧ и҆ приведо́ша и҆̀ къ цр҃ю вавѷло́ньскꙋ въ девла́ѳꙋ . и҆ гл҃а с ни́мъ сꙋд · И҆ сн҃ы седекїи́ны и҆скла́ша преⷣ ѻ҆чи́ма е҆го и҆ ѻ́чи седекїи́нѣ и҆ꙁѧⷮ . и҆ ѻ҆слѣпѝ и и҆ свѧꙁа̀ и҆̀ ѹ҆́ꙁами , и҆ въведѐ и въ вавѷло́нъ · Въ мⷵць же е҃ , и҆ въ и҃ дн҃ь мⷵца , с҄е е҆сть в лѣто ѳ҃і , навходоносо́ра цр҃ѧ вавѷло́ньска прїиде наѹ҆ꙁарданъ . а҆рхимахи́ръ рабъ цр҃ѧ вавѵло́ньскаго въ і҆ерⷵлимъ · И҆ ꙁаж̾жѐ хра́мъ гн҃ь и҆ до́мъ цр҃евъ и҆ вс҄ѧ домы і҆ерⷵли́млѧ и҆ всѧ̀ храмы вели́кїѧ съж̾жѐ а҆рхимахи́ръ · И҆ стѣ́ны і҆ерⷵли́млѧ ѻ҆́крⷵтъ раскопа̀ си́ла халде́искаа · И҆ ѻ҆ста́токъ людїи и҆ꙁбы́вшихъ въ́ градѣ ѻ҆ста́виша , і и҆ꙁбѣжавшихъ и҆же и҆ꙁбѣжа́ша къ цр҃ю вавѷло́ньскꙋ . и҆ про́чее ѹ҆тверженїе пренесѐ наѹ҆ꙁаⷬ‍҇да́нъ вое̑во́да · И҆ ѿ ни́щих̾ ꙁемлѧ̀ тоѧ̀ , ѻ҆ста́ви а҆рхимахи виногра́ды блюстѝ , и҆ врътограды · И҆ стоⷧ‍҇пы̀ и҆же бѣша мѣдѧны въ храмѣ гн҃и и҆ поⷣстав̾ки , и҆ мо́ре мѣдѧное сꙋщее в̾ хра́мѣ гн҃и , и съкрꙋ ̑ ши́ша халде́и и҆ вꙁѧ́ша мѣдь и҆хъ въ вавѷлонъ · И҆ коно́бы и҆ котлы̀ · и҆ ѹ҆кро́пница и҆ кади́лницы и вс҄ѧ сосꙋды мѣдѧныѧ в ни́х же слꙋжа́хꙋ . вꙁѧ́ша и҆ свѣща и҆ фїа́лы ꙁла́тыѧ и҆ сре́бреныѧ вꙁѧ а҆рхимахи́ръ столпа дв҄а . и҆ мо́ре е҆ді́но и҆ поⷣставки ꙗ҆́же сътворѝ соло́монъ храмꙋ гн҃ю , и не бѣ ̑ числа̀ мѣди , всѣхъ сосꙋдъ . и҆ и҃і лакоⷮ бы́сть въ высотꙋ столпа̀ е҆ді́ного . и҆ глава̀ мѣдѧна на стол̾пꙋ̀ . и҆ высота̀ главѣ , г҃ , ла́ктѣ . и҆ на главѣ мре́жа и҆ ши́пки ѻ́крⷵтъ вс҄ѧ мѣдѧны по семꙋⷤ‍ⷷ и сто́лпъ вторы́и и҆ ши́пки ѻ҆крⷵтъ  · И҆ поѧⷮ а҆рхимахиръ сарїи́на жръца̀ старѣ́ишаго , и҆ ѻ҆ѳїні́ю сн҃а втораго и҆ е҃ , приста́вникъ стрегꙋщиⷯ число̀ мѣди · И҆ ѿ гра́да вꙁѧ̀ скопца̀ е҆ді́ного . и҆же б҄ѣ приста́вникъ наⷣ мꙋжи борющимисѧ , и҆ е҃ , мꙋжъ преⷣстоѧ́щиⷯ преⷣ лицемъ цр҃евыⷨ . ѻ҆брѣтшихсѧ т҄ꙋ въ́ градѣ , и҆ кни́гочїю кнѧѕе́и си́лныхъ и҆же строѧ́ше лю́ди ꙁемлѧ̀ то́ѧ . и҆ ѯ҃ , мꙋжъ людїи ꙁемлѧ̀ то́ѧ . ѻ҆брѣт̾шиⷯсѧ въ́ градѣ · И҆ поѧ́тъ ѧ҆̀ наѹ҆ꙁарда́нъ и а҆р ̑ химахиръ и҆ приведе ѧ҆ къ цр҃ю вавѷлоньскомꙋ , въ девлаѳꙋ · И҆ пораꙁи и҆̀ цр҃ь вавѷлоньскїи и҆ ѹ҆мори ѧ҆̀ въ девла́ѳѣ въ ꙁемлѝ и҆е̑мъма́ѳовѣ . и҆ пресели́сѧ і҆ѹ́да свы́ше ꙁемлѧ̀ свое́ѧ · И҆ лю́дїе ѻ҆ста́вшїи ѿ ꙁемлѧ і҆ѹ́довы ꙗ҆́же ѻ҆ста́ви нав̾ходоносо́ръ цр҃ь вавѷлоньскъ , и҆ поста́ви наⷣ ними годолїю сн҃а а҆хика́млѧ сн҃а сафа́нѧ · И҆ слы́шаша вс҄и кнѧ́ѕи , си́лнїи е҆го и҆ мꙋжи е҆го . ꙗ҆ко ѻ҆ста́ви цр҃ь вавѷлоньскїи годолїю , и҆ прїидо́ша къ годолїи въ ма́сифѳꙋ и҆ꙁмаи́лъ сн҃ъ наѳа́нинъ . и҆ѻ҆нанъ сн҃ъ кари́новъ . и҆ саре́и сн҃ъ ѳанама́ѳовъ нетофафитъскїи · и҆ е҆ꙁо́нїѧ сн҃ъ лахаѳа́н̾ѳовъ сами тїи и҆ мꙋ́жи и҆хъ прїидо́ша · И҆ клѧ́тсѧ и҆мъ годолїѧ и҆ мꙋж́емъ и҆хъ . и҆ рече и҆мъ не бо́итесѧ прише́ствїѧ халъдѣѧ . сѣди́те на ꙁемли и҆ рабо́таите цр҃ю вавѷло́ньскомꙋ , и҆ добро̀ бꙋдетъ ва́мъ · И҆ бы́сть въ мⷵць , и҃ , прїиде и҆ꙁмаи́лъ сн҃ъ наѳа́нинъ , сн҃а е҆лиса́млѧ ѿ сѣмени цр҃ьска . и҆ і҃ мꙋжъ с ни́мъ , и҆ побѝ годо́лїю и҆ ѹ́мре . і҆ѹ҆де́и же и҆ хаⷧ‍҇дѣи и҆же с ниⷨ бѧ́хꙋ въ масиѳа́ѳѣ · И҆ воста́ша вс҄и лю́дїе , ѿ ма́ла и҆ до вели́ка . и҆ кнѧѕѧ си́лныѧ , и҆ внидо́ша въ е҆гѷпетъ · ꙗ҆́ко ѹ҆боа́шасѧ ѿ лица̀ халде́иска · И҆ бысть въ лѣто , л҃ꙁ е , преселе́нїѧ и҆акима цр҃ѧ і҆ѹ́дина , въ і҃ мⷵць . въ к҃ꙁ , дн҃ь мⷵца , въꙁнесе е҆вїалъ марода́хъ , цр҃ь вавѷлоньскъ , въ лѣто црⷵтва свое̑го . главꙋ̀ и҆а́кимовꙋ цр҃ѧ і҆ѹ́дина і҆ и҆ꙁведе е҆го и҆ꙁ до́мꙋ темни́ца  · И҆ гл҃а с ни́мъ бл҃го , и҆ да́сть прⷵтлъ е҆мꙋ . съвы́ше прⷵтлъ цр҃ь и҆же бѧ́ше с ни́мъ въ вавѷлонѣ · И҆ и҆ꙁмѣни ри́ꙁы е҆го темни́чныѧ . и҆ ꙗ҆дѧ́ше хлѣбъ с ни́мъ вы́нꙋ , въ всѧ дн҃и живота̀ свое̑го · И҆ пища е҆го ѿ до́мꙋ цр҃ьска , да́вана вы́нꙋ , и҆ вс҄е и҆ꙁобилїе въ́ дн҃и е҆го . въ всѧ̀ дн҃и живота е҆го ·
Конецъ , д҃ , кни́гъ , црⷵтвъ · и́мать в себѣ гла́въ , к҃е · 
