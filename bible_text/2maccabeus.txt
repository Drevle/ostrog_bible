ВТОРИ́Є КНИ҆ГИ МАКАВЄИ҆СКИЄ
Глⷡ‍҇а , а҃ · Бра́тїи и҆же по е҆гѷптꙋ і҆ѹ҆де́ѻмъ , ра́доватисѧ · Бра́тїа и҆же въ і҆ерⷵлимѣ і҆ѹ҆деи , і҆ и́же въ стра́нѣ і҆ѹ҆де́истѣи . ми́ръ бл҃гъ , и҆ бл҃го да сътво́ритъ вамъ б҃ъ · И҆ да помѧне́тъ ꙁавѣтъ свои и҆же къ авраа́мꙋ і҆ и҆саа́кꙋ і҆ и҆а́ковꙋ рабо́мъ свои̑мъ вѣрнимъ · и҆ да́сть вамъ срⷣце всⷨѣ въ е҆же чествова́ти е҆го , и҆ творите хотѣ́нїѧ е҆го срⷣцем вели́кимъ , и дш҃евнымъ и҆ꙁволе́нїемъ · И҆ да ѻ҆тве́рꙁеⷮ срⷣца ва́ша в ꙁако́нъ свои , и҆ въ повелѣ́нїи · И҆ ми́ръ да сътво́ритъ , и҆ ѹ҆слы́шиⷮ мл҃твꙋ ва́шꙋ . и҆ ѹ҆мили́тсѧ вамъ , и҆ не ѻ҆ста́виⷮ васъ въ вре́мѧ лꙋка́во · и҆ нн҃ѣ ꙁде е҆смы̀ молѧ́щи ꙁа ваⷵ · Црⷵтвꙋющꙋ дими́трїю лѣта рѯ҃ѳ · Мы і҆ѹ҆де́и писа́хомъ вамъ въ ско́рби и҆ въ го́рести нашеⷣшима намъ , въ лѣтеⷯ сихъ ѿне́леже ѿстꙋпи и҆а̑сонъ і҆ и́же с нимъ ѿ ст҃ыѧ ꙁемлѧ̀ и҆ црⷵтва · И҆ пож̾го́ша вра́та и҆ пролїѧ́ша кро́вь непови́ннꙋ · И҆ моли́хом̾сѧ къ г҃ꙋ и҆ ѹ҆слы́шани е҆смы̀ · и҆ принесо́хом̾ же́ртвꙋ и҆ смида́лъ , и҆ вож̾го́хомъ свѣти́лники и҆ преⷣложи́хоⷨ хлѣбы · И҆ нн҃ѣ проважда́ите дн҃и кꙋщныѧ , хаслева мⷵца , лѣта , рп҃и · и҆же въ і҆ерⷵлимѣ , і҆ и́же въ і҆ѹ́деи и ста́рцы і҆ѹ҆де́искїи · А҆ристоволꙋ дидаска́лꙋ птоломе́ѧ цр҃ѧ , сꙋщемꙋ ѿ помаꙁа́нникъ і҆ере́иска ро́дꙋ · И҆ и́же въ е҆гѷптѣ і҆ѹ҆де́ѻмъ ра́доватисѧ и҆ ꙁдрав̾ствова́ти · ѿ вели́кихъ бѣ́дъ бг҃оⷨ сп҃сени ве́лма бл҃годари́мъ е҆мꙋ , ꙗ҆́ко ѹ҆бо цр҃ю ѻ҆долѣ́хомъ · Се́и б҄о и҆ꙁвари въчине́ныхъ въ ст҃омъ гра́дѣ въ перси́дꙋ · Бы́сть б҄о во́ждь и҆ ѻ҆ немъ непостоѧ́наа мнѧ́шесѧ бы́ти си́ла . посѣко́ша въ ка́пищи нане́и , Совѣтоⷨ прельще́нъ ѻ҆ жерцеⷯ нанеѝ · А҆ки б҄о съпребыва́ѧ е́й прїиде въ мѣсто а҆нтїѻ́хъ і҆ и́же с ни́мъ дрꙋѕи вꙁѧ́тїа ра́ди сре́бръник̾ въ пре́лести сло́ва · Преⷣложи́ша б҄о и҆хъ жерцы̀ нанеѝ · ѻ́номꙋ пришеⷣшꙋ съ малы́ми въ притво́ръ теме́новъ , ꙁаключа́ющїи же ка́пище ꙗ҆́ко внїиде а҆нтїѻ́хъ . ѻ҆тве́рꙁ̾ше въ д̾скахъ съкровенꙋю две́ръ мета́юще ка́менїе поби́ша и҆гемона і҆ и́же с ни́мъ , и҆ раꙁдѣли́ша на ѹ́ды , и҆ гла́вы посѣче́ны и҆ꙁмета́ша во́нъ · По всѧ̀ блⷵвеⷩ‍҇ наш̾ б҃ъ и҆же преда̀ нечествова́вшиⷯ · хотѧ́ще праꙁднова́ти , к҃е , дн҃е . мⷵца хасле́ва ѻ҆чище́нїе цр҃кви , потре́бно непщева́хомъ и҆ꙁвѣсти́ти вамъ , да и҆ в҄ы праꙁⷣнꙋ́ете да́же до кꙋщнаго пра́ꙁнⷣика , и҆ ѻ҆гнѧ̀ , когда нее̑мїѧ съꙁда цр҃ьковь и҆ ѻ҆лта́рь принесе же́ртвꙋ · Ибо е҆гда̀ въ перси́дꙋ ведѧ́хꙋсѧ ѿц҃ы на́ши , тогда̀ жер̾цы̀ боѧ́щїисѧ б҃а вꙁѧ́ша ѿ ѻ҆гнѧ ѻ҆л̾та́рнаго · И҆ та́ино съкры́ша в доⷧ‍҇ кладѧѕѧ чи́нъ и҆мѣю́ще беⷥвоⷣныи . и҆ в немъ ꙁаключи́ша , ꙗ҆коже всѣмъ невѣ́домо бы́ти мѣсто · Є҆гда же преминꙋша лѣта мно́га , и҆ ѹ҆годи́сѧ б҃ꙋ да по́слетсѧ нее̑мїѧ ѿ цр҃ѧ прьсиⷣска , внꙋ́цы жерцовъ съкры́вшиⷯ посла̀ къ вꙁыска́нїю ѻ҆гнѧ̀ · И та́ко повѣда́ша намъ не ѻ҆брѣто́ша ѻ҆гнѧ̀ н҄о во́дꙋ тꙋ́чнꙋ , и҆ повелѣ и҆мъ чръпати и҆ принести себѣ , и҆ же́ртвы и҆же напра́влени бѣхꙋ повелѣ жръцем̾ нее̑мїѧ покропити водо́ю дрова̀ и належа́щаѧ · Ꙗ҆́коже бы́сть и҆ вре́мѧ пре́иде е҆гда̀ слн҃це въсїѧ пе́рвїе на ѻ҆блацѣ сꙋщи , въж̾же́сѧ ѻ҆́гнь вели́къ ꙗ҆́коже диви́тисѧ всѣмъ , моли́твꙋ же творѧ́хꙋ вс҄и жерцы̀ , и҆ е҆гда̀ съгорѣ жрътва , і҆ѻ҆наѳа́нꙋ начина́ющꙋ про́чим̾ же ѿвѣща́ющиⷨ ꙗ҆́ко нее̑мїю · Бѣ же мл҃тва и҆мѣющи ѻ҆́браꙁъ сїи · Ги҃ г҃и б҃е всѣхъ тво́рче , стра́шныи и҆ крѣ́пкїи , и҆ пра́веⷣныи и҆ млⷵтивыи , и҆ е҆ді́ныи цр҃ю и҆ бл҃гїи , е҆ді́ныи да́телю · Є҆ді́не пра́веⷣне и҆ вседръжи́телю и҆ вѣ́чныи сп҃асаѧ́й і҆и̑л҃ѧ ѿ всѧ́кого ѕл҄а · Сътвори́выи ѿц҃ы и҆ꙁбра́нны , и҆ ѻ҆ст҃ивыи и҆хъ · Прїими жрътвꙋ ꙁа всѧ̀ лю́ди і҆и̑л҃ѧ , и҆ съхрани ча́сть твою и҆ ѻ҆ст҃и · Събери расточе́нїе на́ше . і҆ и҆ꙁба́ви рабо́тающиⷯ ꙗ҆ꙁы́комъ · Ѹ҆ничиже́ныхъ и҆ ме́рꙁ̾скиⷯ при́ꙁри , и да ѹ҆вѣ́дѧтъ ꙗ҆ꙁы́цы ꙗ҆ко т҄ы е҆си б҃ъ нашъ · Помꙋ́чи наси́лꙋющихъ и҆ досажда́ющимъ въ горды́ни . ѹ҆стро́и лю́ди твоѧ в мѣсто ст҃ое твое ꙗ҆́ко рече моѷсїи · Жерцы же поѧ́хꙋ пѣ́нїѧ . ꙗ҆́коже съгорѣ жертва . и҆ ѻ҆ста́вшеи воды̀ нее́мїѧ повелѣ ка́менїе бо́льшее поли́ти . ꙗ҆́коже сїе бысть пла́мень воꙁгорѣсѧ , ѿ ѻ҆лтарѧⷤ‍ⷷ ѻ҆блиста́вшаго свѣта съгорѣ . ꙗ҆́коже ꙗ҆́влена бысть ве́щъ · Воꙁвѣщено е҆сть цр҃ю прьскꙋ , ꙗ҆́ко въ мѣстѣ в немже ѻ҆́гнь съкры́ша преселенїи жерцы̀ , вода̀ ꙗ҆ви́сѧ ѿнелѣже нее̑мїѧ і҆ иже с ни́мъ ѻ҆чисти́ша жрътвы . ѻ҆гради́ же цр҃ь мѣсто т҄о и҆скꙋша́ѧи ве́щи . и҆́мже дарова цр҃ь мно́ги да́ры · и҆ ꙗ҆́же вꙁѧ̀ паки предаде , проꙁва же нее̑мїѧ і҆ и҆же с ниⷨ мѣсто т҄о е҆ѳарь . е҆же скаꙁꙋ́етсѧ ѻ҆чищенїе · нарѣца́ет же сѧ ѿ мно́гиⷯ неѳарь ·
Глⷡ‍҇а , в҃ · Ѡбрѣте же сѧ в поⷣписа́нїихъ і҆е̑ремїи прⷪ‍҇рка , ꙗ҆ко повелѣ ѻ҆гнѧ̀ вꙁѧти и҆же преселѧю̑щихъсѧ , ꙗ҆́ко ꙁнаменовасѧ · И҆ ꙗ҆́ко ꙁаповѣ́даше селенымъ прⷪ‍҇ркъ да́ѧи и҆мъ ꙁаконъ . да не ꙁабыва́ютъ повеленїи гн҃ихъ · И҆ да не соблаꙁнѧ́тсѧ ѹ҆́мы ви́дѧщи и҆́долы ꙁла́ты и҆ сребрены и҆ ѻ҆нихъ ѹ҆тваръ . і҆ и́на такова рекꙋщи , молѧ́ше не ѿврещѝ ꙁако́на ѿ срⷣца и҆хъ · Бѣ же въ писа́нїи ꙗ҆́ко скѷнїѧ и кїѻⷮ , повелѣ прⷪ‍҇ркъ бжⷵтвенаго ѿвѣта бы́вшаго е҆мꙋ съпослѣдьствовати · Ꙗ҆́коже вꙁыиде в горꙋ на ню́же моѷсїи въшеⷣ и҆ ви́дѣ бж҃їе наслѣдїе . и҆ грѧдꙋщи т҄ꙋ і҆е̑ремїѧ ѻ҆брѣте пещерꙋ и҆ жили́ще , и҆ кїѻ́тъ і҆ ѻ҆лта́рь ѳимїѧма внесе т҄ꙋ и҆ двери ꙁагради · И҆ пристꙋпиша нѣ́цїи ѿ послⷣѣствꙋю̑щихъ да ꙁнаменꙋ́ютъ себѣ пꙋть , и҆ не мого́ша ѻ҆брѣстѝ · Ꙗ҆́коⷤ‍ⷷ поꙁна̀ і҆е̑ремїѧ повинꙋ́ющи тѣхъ рече да не вѣдомо бꙋдетъ мѣсто до́ндеже соберетъ б҃ъ събра́нїѧ лю́дїи млⷵтивъ бꙋдетъ · И҆ тогда̀ г҃ь пока́жетъ сїѧ и҆ ꙗ҆ви́тсѧ сла́ва гн҃ѧ , и҆ ѻ҆бла́къ бꙋдеⷮ ꙗ҆́ко и҆ моѷсїю ꙗ҆влѧ́шесѧ · Ꙗ҆́ко и҆ соло́монъ моли да мѣсто ѻ҆ст҃итсѧ вельма . бесѣдова́ше же , и҆ ꙗ҆́ко премꙋдрость и҆мѣѧ въꙁнесе жрътвꙋ ѻ҆бновленїѧ , и҆ съвръшенїе цр҃кви · Ꙗ҆́коже и҆ моѷсїи молѧ́шесѧ къ г҃ꙋ и҆ сни́де ѻ҆́гнь съ нб҃се и҆ поꙗ҆́сть жрътвꙋ . такоже и҆ соло́монъ моли́сѧ и҆ сни́де ѻ҆́гнь съ нб҃си и҆ пож̾же вс҄есож̾женїе · И҆ рече моѷсїи сего ради да не ꙗ҆́стьсѧ иⷤ‍ⷷ ꙁа грѣхъ попалисѧ · Та́коже и҆ соло́монъ , и҃ , дн҃їи праꙁнова . но́сит же сѧ в̾ написанїих̾ , и҆ въ па́мѧтописаса́нїю по нее̑мїи сїѧ . ꙗ҆́коже строа́щи кни́гоположницꙋ . собра̀ ꙗ҆́же ѻ҆ цр҃ех̾ и҆ прⷪ‍҇рцеⷯ , и҆ ѻ҆ дв҃дѣ , и҆ е҆пистолїѧ цр҃еи ѻ҆ въꙁложенїи · Та́коже і҆ и҆ѹ́да пад̾шаѧ ꙗ҆́же бра́нїю бысть намъ собра̀ вс҄ѧ , и҆ сꙋть преⷣ нами . и҆́хже ѹ҆бо а҆́ще пребꙋ́ете сиⷯ приносѧщихъ ваⷨ послите . хотѧ́ще ѹ҆бо праꙁнова́ти ѻ҆чищенїе писа́хомъ вамъ . бл҃го б҄о творитѐ праꙁнꙋ́юще дн҃и · Бг҃ъ же сп҃сыи вс҄ѧ лю́ди своа и҆ въꙁда́сть наслѣдїе всѣмъ , и҆ црⷵтвїе и҆ сщ҃еньство и҆ ст҃ыню , ꙗ҆́коже ѻ҆бѣща въ ꙁако́нѣ , ѹ҆пова́емъ б҄о на б҃а ꙗ҆́ко ско́рѣ ва́съ поми́лꙋетъ и҆ съберетъ ѿ поⷣнбⷵныѧ въ мѣсто ст҃ое . и҆ꙁѧтъ б҄о насъ ѿ великихъ бѣдъ , и҆ мѣсто ѻ҆чисти . ꙗ҆́же по і҆ѹ́де маккаве́ю и҆ братїи е҆го , и҆ цр҃кви вели́кїа , ѻ҆чищенїе и҆ ѻ҆бновленїе прⷵтла не бысть · Є҆ще же и҆ къ а҆нтїѻ́ховꙋ ꙗ҆вленїю и҆ сн҃а е҆го е҆ѹ҆па́тора бра́нїи . и҆ съ нб҃си бы́вшиⷯ ꙗ҆́вленїи бл҃гимъ мꙋжестваⷨ і҆ѹ҆де́иства ради любочестно да всю̀ странꙋ ма́ли сꙋще м̾щахꙋ , и҆ варва́ръ мно́жество погонѧ́хꙋ . и҆ прои̑менова́не во всю вселеннꙋю цр҃квъ соꙁда́ша и҆ граⷣ и҆ꙁба́виша , и҆ хотѧ́щихъ раꙁори́ти ꙁакон̾ и҆справлѧ́хꙋ гм҃ъ . со всѣмъ смире́нїеⷨ ѻ҆цищенїе быва́ше и҆мъ · Па́ки же ѿ а҆со́на кирине́ѧ и҆ꙁвѣщена пѧтьма кни́гами , и҆ покꙋша́хоⷨсѧ е҆ді́но съчинено съкратити · Раⷥмышлѧ́ющи б҄о мно́жество числомъ и҆ сꙋщаго неможенїѧ хотѧщиⷨ престꙋпити и҆сторїи по́вѣсть мно́жества ради ве́щи настоа́хомъ · Хотѧ́щиⷨ б҄о честѝ дш҃ею водими . любомꙋдрънымъ же в раꙁ̾мышленїе вꙁѧти люботрꙋдїе всѣм же чтꙋщимъ по́льꙁа . и҆ нам̾ же прїѧ́вшимъ ѕл҄острада́нїе съкращенїе не ѹ҆добъ с по́томъ и҆ бдѣнїемъ вещь тво́риⷨ · Ꙗ҆́ко б҄о ѹ҆готова́ющемꙋ пи́ръ і҆ и҆щꙋщемꙋ и҆́ныхъ ѹ҆добїа небл҃годарне . та́коже многыхъ ради бл҃годаренїи любовїю трⷣꙋ потерпиⷨ . е҆ді́но въпроⷵ ради ѻ҆ кои̑хждо писа́нїю раꙁлꙋча́юще . дрꙋго́е же послѣдовати поⷣписанымъ , ради съкращенїѧ трꙋжда́ющесѧ · Ꙗ҆́коже б҄о новаго храма а҆рхитектонꙋ всего ѻ҆бложенїѧ настоа́нїе е҆сть . такоже поⷣписати начина́ющемꙋ ꙗ҆же подоба́етъ къ ѹ҆крашенїю вꙁыскаюⷮсѧ , та́ко мню̀ и҆ ѻ҆ насъ . внити и҆ ѻ҆ всⷯѣ словесехъ творити , и҆ много веществовати ѻ҆ всѣхъ по ча́сти . начина́ющемꙋ же по́вѣсть досто́итъ , е҆ді́ного съкращенаго реченїѧ гони́ти , и҆́ноже ве́щи съдѣла́ное въпрашати творѧ́щемꙋ же прогл҃анїе съкращати · ѿсюдꙋ ѹ҆бо начина́емъ по́вѣсти преⷣреченымъ толика́го ꙁаченше . а҆бїе б҄о е҆ді́но по́вѣсть ѹ҆множати , и҆́нꙋ же повⷵѣ съкраща́ти ·
Глⷡ‍҇а , г҃ · Сего ради е҆гда̀ ст҃ыи гра́дъ ѻ҆бита́шесѧ въ всѧ́комъ ми́рѣ , и҆ ꙁакон̾ ꙗ҆́ко блажа́ише съхранѧе̑мыⷯ . і҆ѻ҆нїа раⷣ‍ꙵ а҆рхїереѧ бл҃гочестїе же и҆ ненавидѣнїе лꙋка́въства . и҆ сами цр҃и чествова́хꙋ мѣсто , и҆ цр҃ковь вели́кими да́ры прославлѧ́ше · Ꙗ҆́ко да и҆ селевкїѧ а҆сїискаго цр҃ѧ ѿ расходъ свои̑хъ , въꙁдаѧ́ше на слꙋжбꙋ жрътвы пристоꙗ҆́щи расхо́ды · Си́мо же ѿ колѣна венїами́нѧ преⷣста́телѧ цр҃кви поста́вленъ , повѣда а҆рхие̑ре́ю ѻ҆ престꙋпле́нїи града · н҄о е҆гда премощи ѻ҆нїи не можа́ше , прїиде къ а҆поⷧ‍҇лонїю фрасе́ю и҆же въ ѻ́но вре́мѧ бысть вое̑во́да страны сѷрїиски и҆ финикїиски · И҆ въꙁвѣсти е҆мꙋ ѻ҆ бога́тествѣхъ неи̑счисленыхъ бы́ти в̾ храни́лищи і҆ерⷵлимъскомъ · Ꙗ҆́коже мно́жество раꙁниⷯ беꙁчи́слено бы́ти не подоба́етъ сїѧ къ сло́вꙋ жрътвъ бы́ти же мо́щно поⷣ вла́стїю цр҃евою па́сти сїѧ · Є҆гда̀ донесе къ цр҃ю а҆пол̾лонїи ѻ҆ бога́тъстваⷯ ѻ҆ въꙁвѣще́нныхъ е҆мꙋ ꙗ҆вѝ . ѻ҆́нже приꙁва̀ и҆лиѻ҆дора и҆же бы́сть наⷣ богаⷮствы е҆го , посла̀ съ ꙁаповѣдми да преⷣрече́ное бога́тество принесетъ . скоро же и҆лиѻ҆доръ творѧ́ше ше́ствїе · Гл҃аше ꙗ҆́ко по гра́дѣхъ килїи и҆ сирїи и҆ финикїи проходѧ̀ · Ве́щи же црⷵкои повелѣнїе конча́ѧ . прїиде же въ і҆ерⷵліⷨ и҆ любомⷣꙋро ѿ а҆рхїере́ѧ граⷣска прїѧⷮ повѣда̀ ѻ҆ бы́вшемъ ꙗ҆вле́нїю , и҆ чт҄о ради прїиде скаꙁа̀ · Въпраша́ше же а҆ще и҆́стинно сїѧ тако бꙋдꙋтъ · Тогда а҆рхїе̑рей покаꙁа̀ преⷣставле́на бы́ти сїѧ къ прекръмле́нїю вдовам̾ и҆ сирота́мъ нѣцїи б҄о бы́ти и҆рка́на то́вїи ѕѣло мꙋжа чⷵтна . не ꙗ҆́коже б҄ѣ ꙁносѧ нечести́выи си́монъ · Всего же сребра̀ тала́нтъ у҃ , а҆ ꙁлата с · ѻ҆бидити же ст҃ыни мѣста вѣровавшихъ , и҆ чⷵтноа цр҃кви по всемꙋ ми́рꙋ чести , и҆ наси́лїе по всемꙋ хотѧ́ше бы́ти . и҆лиѻ҆до́ръ же си́хъ ра́ди и҆мѣѧше црⷵкое повелѣнїе , гл҃аше всѧко подоба́етъ бы́ти семꙋ въ црⷵко повелѣнїе . въчини́ же дн҃ь и҆ вниде съꙁрѣти хотѧ̀ , бѣ же не ма́ло смѧтенїе по градꙋ сего ради · Сщ҃енницы же преⷣ ѻ҆лтаре́мъ въ ст҃ительскихъ риꙁахъ поврьго́ша себе приꙁыва́хꙋ съ нб҃си ѻ҆ ꙁавѣте въꙁаконе́номъ свои̑мъ сїѧ съхрани́ти . бѣ же ꙁрѧ лицѐ а҆рхїере́ѻво смѧтесѧ мы́слїю · ꙁра́къ б҄о и҆ ви́дъ и҆ꙁмѣненъ ꙗ҆ви́сѧ по дш҃и понꙋжде́нїѧ · ѻ҆блежа́ше б҄о ѻ҆ мꙋжи ѹ҆́жасъ  , и҆ страⷯ теле́сныи , и҆́хже ради и҆ꙁвѣстно быⷵ ꙁрѧ́щимъ срⷣца настоѧ́щаѧ бо́лѣꙁнь . и҆́нїи же събрани ѿ домо́въ сотѣка́хꙋсѧ на всѐро́днꙋю слꙋжбꙋ . ꙁанѐ хотѧ́ше прїити мѣсто въ порꙋга́нїе · Же́ны же препоѧса́шасѧ по прьсехъ власени́цами на пꙋтехъ ѹ҆множа́хꙋсѧ . ꙁаключе́нїи же дв҃цы , е҆ді́ны ѹ҆бо прибѣга́хꙋ къ вра́томъ , і҆ и́нїи же на стѣны . нѣцїи же ѻ҆коⷩ‍҇цами приничахꙋ вси́ же въꙁдѣюще рꙋцѣ на́ нб҃о молѧ́хꙋсѧ поми́ловати мно́жество смѧте́ное въ паде́нїи . чаѧ́нїе ждꙋще вели́каго а҆рхїере́ѧ . и҆ сїи ѹ҆бо въꙁыва́хꙋ вседръжи́телѧ г҃а , да вовѣре́наѧ вѣрнымъ свои̑мъ съхранитъ съ всѣмъ ѹ҆тверже́нїемъ · И҆лиѻ҆до́р же и҆же смы́сли съвръша́ше . ꙁдѣ же е҆мꙋ съ даноносцы въ гаꙁофилакїю пришеⷣшꙋ · Вседръжи́тель же г҃ь всѧ́коѧ вла́сти си́лныи , ꙗ҆вле́нїе ве́лїе сътворѝ · Ꙗ҆́коже всѣмъ дръꙁнꙋвшиⷨ събра́тисѧ . и҆ пришеⷣшим̾ бж҃їю си́лꙋ въ ѹ҆клоне́нїе и҆ въ ѹ́жасъ премѣни́ти . тако да всѝ и҆же дръꙁи бѣхꙋ · Ꙗ҆́висѧ б҄о и҆мъ ко́нь стра́шенъ и҆мѣющи вса́дника предобрыⷨ покро́воⷨ ѹ҆крашена . носѧ́ же ко́рень въстрес елиѻ҆до́рꙋ прьвыхъ ѻ҆рꙋжниⷦ‍҇ . сѣдѧ́и же ꙗ҆влѧ́шесѧ ꙁлато ѻ҆рꙋжїе и҆мѣѧ . и҆́нїи же дв҄а ꙗ҆ви́шасѧ е҆мꙋ ю҆́ноши си́лою кра́сни . предо́бри сла́вою ѹ҆краше́ни же ѻ҆дѣѧ́нїи . и҆же ѻ҆бъстоѧ́ша е҆го и҆ ѿ ѻ҆бѣю же странꙋ бѣхꙋ беспреста́ни , мно́ги налага́ю̑ще е҆мꙋ раны . внеꙁа́пꙋ же и҆лиѻ҆доⷬ‍҇ падѐ на́ ꙁемлю , е҆гоже мно́га м̾гла̀ ѻ҆бъѧ́тъ , въсхити́вше же и҆ на ѻ҆дрѣ носѧ́ща положена съ мно́гимъ тече́нїемъ граби́тели въ преⷣрече́нꙋю входѧ́ще гаꙁофилакїю , ноша́хꙋ беⷥпомощне себѣ ѻ҆рꙋжникомъ поста́вленом , ꙗ҆́вленꙋ бж҃їю си́лꙋ поꙁна́ша · Се́и же бжⷵтвенымъ дѣѧ́нїеⷨ беꙁгла́сенъ лежа́ше , и҆ всѧ́кого ѹ҆пова́нїѧ и҆ спасенїѧ лише́нъ · Сїи же г҃а блⷵвѧхꙋ , ꙗ҆́же въꙁвели́чи мѣсто свое и҆ цр҃ковь . и҆же пре́жде стра́ха и҆ смѧте́нїѧ и҆спо́лнъ  . ꙗ҆влѧ́ющꙋ вседержи́телю б҃ꙋ , ра́дости и҆ весе́лїѧ и҆сполни́сѧ · Тогда̀ б҄о ѿ дрꙋ́гъ и҆лиѻ҆доровыхъ нѣ́цыи молѧ́хꙋ съ тща́нїемъ ѻ҆нїю приꙁва́ти вы́шнѧго , да живо́тъ пода́сть е҆мꙋ въ послѣ́днемъ и҆ꙁдыха́нїи лежа́щемꙋ · Помышлѧ́ше же а҆рхїере́и да не ко́гда цр҃ь помы́слиⷮ лꙋка́в̾ство нѣ́кое и҆лиѻдора ра́ди на і҆ѹ҆деи сътвори́ти . принесе ꙁа сп҃сенїе мꙋ́жа же́ртвꙋ · Є҆гда же а҆рхїере́и молѧ́шесѧ , и҆ сїи ю҆́ноши паки ꙗ҆ви́шасѧ и҆лиѻ҆до́рꙋ в тѣх́ же ѻ҆дѣѧ́нїѧⷯ ѻ҆блече́ни и҆ ставше рѣша и҆ѻ҆нїи жеръцꙋ хвалꙋ въꙁда́и , е҆го б҄о ради г҃ь тебѣ живо́тъ дарова . ты же бїенъ въꙁвѣсти всѣмъ вели́чества бж҃їѧ и҆ держа́вы · И҆ сїѧ ре́кше неви́дими быша . и҆лиѻдоръ же жертвы принеⷵ гв҃и и҆ въꙁда ѻ҆бѣты вели́ки , и҆ молѧ́сѧ живо́тъ дарова́вшемꙋ · И҆ ѻ҆нїѧ прїѧ́тъ . и҆ въꙁврати́сѧ къ цр҃ю съ во́и . свѣдѣтельствова́ше же всѣмъ ꙗ҆́же ви́дѣ ѻ҆чи́ма дѣ́ла ве́лїѧ б҃а · Є҆гда же цр҃ь въпраша́ше и҆лиѻ҆дора , кт҄о бꙋдетъ ключимъ е҆ще е҆ді́ною въ і҆ерⷵлимъ посла́ти рече , а҆ще кое̑го и҆́маши вра́га и҆ли црⷵтвꙋ твое̑мꙋ лаѧ́телѧ пошли тамо , и҆ ꙗ҆ꙁве́на е҆го прїимеши . а҆ще и҆ сп҃сеⷮсѧ сего ради ꙁане въ мѣстѣ то́мъ и҆́стиннаа бж҃їѧ нѣ́каѧ си́ла · Сеи б҄о ѻ҆би́тель на нб҃си и҆мѣ́ѧи посѣти́теⷧ‍҇ и҆ помо́щникъ е҆сть мѣстꙋ томꙋ . и҆ грѧдꙋщихъ къ ѕл҄отворе́нїю пораꙁитъ и҆ погꙋ́битъ · И҆ ꙗ҆́же и҆лиѻ҆дорꙋ гаꙁофилакїи снабдѣ́нїе си́це и҆мѣетсѧ ·
Глⷡ‍҇а , д҃ · Си́монъ же преⷣрече́ныѧ сребреники и҆ ѿчествꙋ раꙁори́тель лꙋка́во гл҃аше ѻ҆ ѻ҆нїи . ꙗ҆́ко самъ и҆лиѻ҆дора поѻ҆щрѧ́ше к си́мъ , и҆ то́и бѧ́ше ражъжигатель лꙋка́въствꙋ · Провиди́тель же гра́да и҆ ꙁащити́тель лю́деⷨ , и҆ ревни́тель ꙁако́нꙋ бж҃їю дръꙁа́ше гл҃ати на совѣтꙋющаго ѻ҆ ве́щеⷯ · Вра́жди же в̾ толи́ко приходѧ́щи да́же нѣ́кои̑мъ ѿ си́мона и҆скꙋше́нымъ ѹ҆бїиствомъ сконча́тисѧ · Помышлѧ́ше и҆ѻ҆нїѧ лю́тое пре́нїе и а҆пол̾ло́нїѧ неи̑стовъствова́ти , ꙗ҆́ко ѹ҆доли сѷрїи и҆ финикїи вое̑во́ды , пришеⷣша къ лꙋка́въствꙋ си́моновꙋ , къ цр҃ю ѿи̑де · Не быва́ѧи граⷣскїи клеве́тникъ , н҄о ѻ҆́бщꙋю по́лꙁꙋ вс҄е събою самѣмъ всемꙋ мно́жествꙋ помышлѧ́ющи · Видѧше б҄о беⷥ цр҃ева провидѣ́нїѧ не́мощно бы́ти и҆ полꙋчи́ти ми́ръ , е҆ще же и҆ вещеи , ни си́мона мощи ѻ҆ста́вити ѿ бꙋ́ести е҆го · н҄о по селев̾кїевѣ животѣ , и҆ въспрїѧ́тъ црⷵтва а҆нтїѻ́хъ и҆же преи̑менова́шесѧ е҆пифа́нъ · Жела́ше и҆а̑со́нъ бра́тъ ѻ҆нїи а҆рхїере́иства вни́де къ цр҃ю , ѻ҆бѣщавающи е҆мꙋ сребра талантъ , т҃ѯ · И҆ ѿ прихоⷣ и҆́ныхъ тала́нтъ , п҃ · Ксим̾ же ѻ҆бѣща́ше і҆ и́ныхъ написа́ти р҃н · А҆ще пода́стьсѧ вла́стїю е҆го гимнасїѧ и҆ е҆фивїѧ е҆мꙋ поста́вити · И҆же въ і҆ерⷵлимѣ а҆нтїѻ҆хїѧ́нъ преписа́ти · Повелѣвшꙋ же цр҃ю и҆ нача́ло ѹ҆дръжа . а҆́бїе же на ꙗ҆ꙁыческїи ѻ҆бы́чаи поⷣро́дныѧ своа приводи́ти нача · И҆ поставленаѧ і҆ѹ҆де́ѻмъ чл҃колю́бїа цр҃ьска і҆ѻ҆а́нномъ ѿц҃а е҆в̾поломїѧ посыла́вшаго послы дрꙋж́бы ради и҆ съпоборе́нїѧ к ри́млѧномъ и҆ прїѧ́т̾ · И҆ ꙁако́ны граⷣскихъ пра́вилъ ѻ҆ставлѧ́ющи , лꙋка́ваѧ повелѣ́нїѧ ѹ҆твержа́ше · дерꙁнꙋ б҄о поⷣ кра́емъ гра́да ѹ҆чи́телницꙋ поста́вити , и҆ держа́вныхъ е҆фивовъ въ блⷣꙋство поставлѧ́ти · Бѣ же си́це нача́ло и҆ въхожⷣенїе ꙗ҆ꙁы́ческа жи́тельства , нечести́ваго ради и҆ не а҆рхїере́искаго насонова неподо́бнаго бестꙋдїа нанесе́наго , ꙗ҆́ко не ктомꙋ ѻ҆́крⷵтъ ѻ҆лтарѧ жерцы̀ творѧ́хꙋ слꙋже́нїе · Но ѻ҆бнища хра́мъ и҆ жертвы не помнѧ́хꙋсѧ , тща́хꙋсѧ прича́стницы бы́ти палестрамъ и҆ преда́нїи е҆го стропти́выхъ · И҆ первыѧ чести нивъчто́же въмѣни́ша , е҆л̾линъскїѧ сла́вы предо́брѣе хотѧ́хꙋ · И҆́хже бл҃годаѧ́нїѧ бѣдъна въ прю имѣѧ́ше , і҆ и҆хъ повелѣ́нїѧ да въꙁлю́бѧтсѧ · И҆ всѣмъ сиⷨ хотѧ́хꙋ подоби́тисѧ . сихъ бра́нныхъ гꙋби́тели и҆мѣхꙋ нечествова́ти въ бжⷵтвеныхъ ꙁако́нѣхъ не ѹ҆до́бъ · н҄о симъ послѣдꙋѧ времѧ и҆ꙁвѣстиⷮ . бывшꙋ же праꙁникꙋ а҆гоновꙋ въ тѷре и҆ цр҃ь бысть т҄ꙋ , посла̀ и҆а̑сонъ сра́мныа мꙋ́жи носѧ́щи сребра̀ дидраⷢ‍҇м̾ т҃ , въ жрътвꙋ и҆раклеѻ҆вꙋ . и҆́хже вопраша́хꙋ принесшїи да не въꙁлагаюⷮ въ жрътвꙋ ꙗ҆ко не достои̑тъ . н҄о въ и҆́ныѧ расходи и҆хъ въмѣнити , сїѧ ѹ҆бо посла̀ пославшимъ въ жрътвꙋ и҆раклеѻ҆вꙋ . ради принесеныⷯ же да́ны сꙋть въ дѣ́ло кораблемъ тревѣтрилнымъ · По́сланъ же въ е҆гѷпетъ а҆поллонїи неетеѻ҆въ сн҃ъ прьвыⷯ ради птоломе́ѧ филомитора цр҃ѧ · Є҆гда̀ поꙁна̀ а҆нтїѻ́хъ чю́жда себе потреб̾ цр҃ьскыхъ сътворена , съ крѣпкими свои̑ми совѣтова . приходѧ́щи ѿтꙋдꙋ прїиде въ і҆ѻп̾пїю , и҆ ѿтꙋдꙋ въ і҆ерⷵлиⷨ . величествене ѿ а҆сона и҆ града воспрїѧⷮ , и҆ со свѣщами свѣтлыми и҆ хва́лами в̾шелъ еⷵ · И҆ ѿтꙋдꙋ въ фѷникїю во́и воⷥврати . и҆ по трїеⷯ временеⷯ посла̀ и҆а̑сонъ менела́ѧ брата къ вышереченомꙋ сі́монꙋ носѧ́щи цр҃ю сребреники и҆ ѻ҆ вещеⷯ нꙋжныхъ ѿвѣтъ принести · Ѡ҆́н же преⷣста цр҃ю въꙁвели́чи лице вла́сти е҆го , и҆ себе въꙁврати къ а҆рхїере́иствꙋ полага́ющи паче и҆а̑со́на талантъ сребра , т҃ · Прїѧⷮ же ѿ цр҃ѧ ꙁа́повѣди прїиде , ничтоже б҄о и҆мѣ́ющи досто́ино сщ҃енствꙋ . дш҃ею б҄о же́стокъ мꙋчитель и҆ ѕвѣра лю́тⷶ гнѣвъ и҆мѣѧ . и҆а̑сонъ же свое̑го бра́та плѣни , самъ ѿ и҆́наго бѣглецъ въ а҆мани́тъскꙋю странꙋ̀ бысть . менела́и же начальство па́ки воспрїа · И҆ ѻ҆ сребреницехъ же цр҃еви ѻ҆бѣщаныⷯ ничто́же радѧше · Творѧ́щꙋ же състратꙋ кра́ѧ граⷣска е҆па́рхꙋ , къ семꙋ б҄о бѣ носѧ́и дѣа́нїѧ прошенъ . е҆ѧже ради вины ѻ҆́ба къ цр҃ю приꙁва́ни . и҆ менела́и ѿꙗ̑тъ е҆сть ѿ сщ҃еньства , и҆ предаде лисима́хꙋ бра́тꙋ е҆го · Състраⷮ же преведенъ бы́сть въ кѷпръ · И҆ е҆гда сїѧ дѣа́хꙋсѧ слꙋчисѧ тарсѧ́номъ и҆ малотом̾ ра́спрѧ въꙁдвигнꙋти . сего ради и҆же а҆нтїѻ́хꙋ цр҃ю наложницꙋ тꙋ́не да́ша . тща́нно же б҄о цр҃ь прїиде ѹ҆тѣшити тѣх̾ , ѻ҆ставле́и и҆ намѣстника е҆ді́ного ѿ кнѧ́ѕь своиⷯⷯ а҆ндроника . мнѧ́ше же менела́и въспрїѧ́ти себѣ вре́мѧ бл҃года́нно , ꙁла́тыѧ нѣ́кїѧ сосꙋды ѿ цр҃кве ѹ҆краде дарова а҆ндро́никꙋ · И҆ и́на прода в̾ тѷръ и҆ въ ѻ́креⷵныа гра́ды . и҆же е҆гда и҆́стиннѣише поꙁна ѻ҆нїѧ ѻ҆блича́ше е҆го саⷨ въ мѣстѣ небоѧ́ꙁнене бли́ꙁꙋ дафнїи и҆ аⷩ‍҇тиѻ҆хїи лежа́щем̾ и҆деже менела́и пристꙋпи къ а҆ндроникꙋ молѧ́щи , да ѻ҆нїю ѹ҆бїеⷮ . ѻ҆́н же грѧдѧ́ше къ ѻ҆нїи , и҆ даде десни́цꙋ съ клѧ́твою совѣтꙋѧ е҆мꙋ ле́стїю  · Вечерꙋ же бы́вшꙋ лежа́щима и҆́ма , нападе наⷩ‍҇ ѻ҆та́и прише́дъ , и҆ ѹ҆би е҆го . е҆ѧ́же ради вины̀ не токмо і҆ѹ҆де́и , н҄о е҆щѐ і҆ и҆́нїи ꙗ҆ꙁы́цы мно́ѕи прогнѣва́хꙋсѧ ѹ҆бїиства ради неправеⷣнаго и҆́мже ѹ҆би мꙋж́а · Воꙁвращ̾шꙋ же сѧ цр҃ю ѿⷮ киликїискиⷯ мѣстъ , и҆до́ша і҆ѹ҆де́и къ а҆нтїѻхїи въкꙋпѣ и҆ е́ллини , повѣда́юще ѻ҆ ѹ҆бїиствѣ ѻ҆нїинѣ · ѻ҆скорбисѧ дш҃ею а҆нтїѻ́хъ ѻ҆нїи раⷣ‍ꙵ , и҆ ѹ҆клоньсѧ в̾ ми́лость сле́ꙁы и҆ꙁлїѧ . помина́ѧ ѻ҆ скончанїи треꙁваго и҆ ра́ꙁꙋмнаго . раꙁъꙗ҆́ри же сѧ дш҃ею на а҆ндроника , и҆ перфирꙋ и҆ꙁвлече , и҆ хитонъ раꙁдра , по всемꙋ градꙋ повелѣ ѻ҆бводи́ти , в неⷨ же ѻ҆нїю ѹ҆би , тамоⷤ‍ⷷ и҆ е҆го ѹ҆би . г҃ь въꙁдаⷵ е҆мꙋ досто́инꙋю мꙋ́кꙋ . мно́гаⷤ‍ⷷ сщ҃енно грабительства въ цр҃кви ѿ лисима́ха съдѣла съ менелаѻ҆вымъ совѣтоⷨ , и҆ꙁыиде же вѣсть внѣ , собрасѧ мно́жество на лисимаха , мно́го ѹ҆же ꙁла́то и҆ꙁнесено . наро́дом же въста́ющимъ и҆ гнѣ́ва и҆сполненымъ . ѹ҆готова лисима́хъ ѻ҆рꙋжникъ , ҂г҃ , и҆ начаⷮ беꙁакоⷩ‍҇ными рꙋка́ми ѻ҆бидѣти . приведе нѣ́коего гꙋби́телѧ състарѣвшасѧ во́ꙁрастоⷨ и҆ раꙁꙋмоⷨ беꙁꙋ́мне . н҄о ꙗ҆́ко въраꙁꙋмѣша насилїе лисима́хово , и҆нїи ка́менїе , и҆нїи дреко́лїѧ ѕылнаѧ восхитиша , нѣцыи б҄о пепеⷧ‍҇ на лисима́ха мета́шⷶ и҆ мно́ѕи паки ѹ҆ранени , нѣцы́и же падо́ша и҆ всѣх же въ бⷢ‍҇ѣ ѻ҆братишⷶ . сщ҃енно же грабителѧ блиꙁъ сѣкро́вища ѹ҆би́ша . ѻ҆ сихъ б҄о сꙋдъ на менела́ѧ въꙁⷣвиго́ша · И҆ е҆гда̀ прїиде цр҃ь въ тѷръ на сїю потребꙋ , принесо́ша словеса̀ посланїи тр҄и мꙋжа ѿ ста́реⷰ‍҇ · И҆ е҆гда̀ премога́шесѧ менелай , ѻ҆бѣща птоломею мно́ги сребреники дати на ѹ҆тѣшенїе цр҃ѧ · Вꙁѧ же птоломѣи , и҆ въ нѣкїи притворъ ѿведе , ꙗ҆́ко прохлажⷣа́тисѧ цр҃ѧ . и҆ се́ѧ ве́щи ꙁлы́ѧ и҆ вины менела́ѧ свободи ѿ ѻ҆клевета́ющихъ · Бѣднїи же и҆же преⷣ скифы гл҃аша ѿпꙋстишасѧ ꙗ҆́ко нераꙁꙋмни , і҆ и҆хъ смр҃тїю ѻ҆сꙋди . скоро ѹ҆бо неправеⷣнꙋ тщетꙋ воспрїаша граждане и҆ люди и҆ сщ҃енныѧ сосꙋды , прею прогнани сꙋть · Сеѧ̀ раⷣ‍ꙵ вины и҆ тири прогнѣ́вани на погребенїе тщивѣиши бы́ша , менела́и же и҆хъ ради дръжавнаго ѹ҆множенїѧ пребыва́ше во вла́сти , ѹ҆можа́ющисѧ ѕлобѣ . и҆ великъ бысть на лаꙗ̑тельство гража́номъ ·
Глⷡ‍҇а , е҃ · Тогоже времени а҆нтиѻ́хъ второ́е прехоже́нїе ѹ҆гото́ва въ е҆гѷпет̾ . слꙋчи же сѧ всѣмъ по всемꙋ гра́дꙋ ви́дѣти въ дн҃и м҃ , риска́ю҆́щихъ на ко́нехъ въ ꙁла́тыхъ ри́ꙁаⷯ и҆ въ полцехъ конницы съ копїи въчинени . и҆схоже́нїѧ сътвори́ти ѿ бли́ꙁꙋ , и҆ щи́томъ въꙁдвигне́нїѧ и҆ ѻме́мниковъ мно́жество , и҆ мече́и совлече́нїе , и҆ стрѣлъ мета́нїѧ . и҆ ꙁла́тымъ ѻ҆рꙋжїемъ блиста́нїѧ , всѧ́кихъ бро́неи . тѣмже всѝ молѧ́хꙋсѧ на бл҃го ꙗ҆вле́нїе бы́ти · Быⷵ же бесѣда л̾жи́ва , ꙗ҆́ко живота̀ и҆схожа́ше а҆нтиѻ́хъ · Вꙁѧ́тъ и҆а̑со́нъ не ма́ло ты́сѧщъ мꙋжїи вниде въ граⷣ внеꙁа́пꙋ . и҆ гража́не на стѣнꙋ притѣка́хꙋ и҆ конецъ вꙁѧ́тїю гра́да быⷵ менелаи же побѣже въ кра́и гра́да · И҆а̑сонъ не праща́ше ѹ҆паде́нїѧ гража́номъ свои̑мъ  . ни помышлѧ́ше преспѣва́нїѧ на ѹ҆жи́ки лꙋка́во выти вельмѝ ча́юще враго́мъ и҆ не гража́ноⷨ себѣ премѣне́нїе прїѧти . и҆ нача́льства па́ки не въꙁдержа̀ , конецъ б҄о лаѧ́тельствъ свои̑хъ съ трꙋдомъ прїѧтъ . и҆ бѣглецъ па́ки и҆де въ а҆мани́ты . конецъ ꙁла́го жи́тїѧ полꙋчѝ , ꙁаключенъ къ а҆рета́нꙋ а҆раⷫ‍҇скꙋ мꙋчителю , бѣгающи ѿ града въ градъ всѣмъ ненави́дѣнъ . ꙗ҆́ко ѿстꙋпникъ ꙁако́на и҆ гнꙋша́емъ ꙗ҆́ко ѿч҃ества и҆ гража́номъ вра́гъ , въ егѷпетъ и҆ꙁгна́нъ е҆сть , і҆ и҆же мно́ги ѿ ѻ҆ч҃ества свое̑го и҆ꙁгна̀ . страньствꙋѧ погиба́ше . къ лакедемонїѻмъ ѿи̑де , ꙗ҆́ко ѹ҆жи́чества раⷣ‍ꙵ прибѣжище хотѧ̀ и҆мѣти . и҆же мно́гихъ беꙁъгро́бне съкры̀ , и҆ са́мъ неѻ҆плака́нъ и҆ непогребенъ ѻ҆ста́сѧ ни пꙋтнѧго погребенїѧ сподоби́сѧ , ни ѿч҃ескомꙋ гробꙋ причасти́сѧ . припаⷣшим же цр҃ю ѻ҆ бы́вшихъ ѹ҆сꙋмнисѧ цр҃ь да не і҆ѹ҆де́ѧ ѿстꙋпитъ и҆ того ради прїи́де ѿ е҆гѷпта скорбѧ̀ дш҃ею . вꙁѧ̀ града ѻ҆рꙋжника повелѣ же страти́гомъ неща́дно напада́ющихъ , и҆ по домехъ въсходѧ́щи ꙁакала́ти . бы́ша б҄о паде́нїѧ ю҆́ношамъ и҆ ста́рцемъ и҆ женам̾ и҆ ча́домъ и҆стребле́нїѧ , дв҃амъ же и҆ ѻ́трокоⷨ смр҃ть . бѣша же токмо въ трехъ дн҃ехъ ҂п҃ , ѹ҆бїеныхъ . ҂м҃ , свѧ́ꙁаныхъ , не ме́нши же проданыхъ . н҄о ни та̀ довлѣша и҆мъ . дръꙁнꙋ па́ки вни́ти въ цр҃ковь всеа ꙁемлѧ̀ ст҃ѣишꙋ , и҆мѣѧи менела́ѧ въди́телѧ , и҆ ꙁако́нъ ѿчь быⷵ преда́тель , и҆ скверными рꙋка́ми прие̑млѧше ст҃ыѧ съсꙋды , и҆же ѿ и́ныⷯ цр҃еи бѣхꙋ поста́влена на красотꙋ мѣста и҆ сла́вꙋ и҆ честь , и҆ скверными рꙋка́ми въꙁима́ѧ подаѧ́ше . премѣни́сѧ мы́слїю а҆нтїѻⷯ не помышлѧ́ѧ ꙗ҆́ко грѣхъ ра́ди ѻ҆бита́ющиⷯ въ градѣ мало прогнѣвасѧ влⷣка , тѣмже быⷵ на мѣсто преꙁрѣнїе а҆щеⷤ‍ⷷ не слꙋчи́сѧ иⷨ мно́гими грѣхи быти ѻ҆бъѧ́тыⷨ . ꙗ҆́ко и҆лиѻ҆до́ръ по́сланыи ѿ селевкїа цр҃ѧ къ вꙁѧтїю съкровища , сеи пришеⷣ внеꙁапꙋ бїенъ и҆ премѣниⷵ дрьꙁостїю . н҄о не ра́ди мѣста ꙗ҆ꙁыⷦ‍҇ н҄о ꙗ҆ꙁы́ка ради мѣсто г҃ь и҆ꙁбра̀ · Тѣмже ѹ҆бо и҆ сїе мѣсто съприча́стно бы́сть люде́и лꙋка́выхъ . послѣди же бл҃годѣѧ́нымъ ѿ г҃а съѻ҆бщи́сѧ , и҆же ѻ҆ста́вленое во гнѣвѣ вседръжи́телѧ , паки въ примѣре́нїю вели́каго влⷣкы съ всею сла́вою и҆справисѧ · Тѣмже а҆нтїѻ́хъ ҂а҃ , и҆ и҃ со́т̾ , ѿꙗ҆́тыⷯ ѿ цр҃кве тала́нтъ скорѣ́ише въ а҆нтїѻ҆хїю въꙁвратисѧ чаѧ́и ѿ горды́ни ꙁемлѧ̀ плыти , и҆ пꙋчинꙋ̀ преше́дъ иꙁы́иде раꙁгордѣнїѧ ра́ди срⷣца . ѻ҆ста́ви же преⷣста́тели къ ѻ҆ѕлобле́нїю лю́демъ , въ і҆ерⷵли́мѣ ѹ҆бо фили́п̾па родомъ фриге́нина , ѻ҆бы́чаи жесточа́ишїи и҆мѣѧй ѿ поста́вльшаго . въ гариꙁи́не же а҆ндро́ника и҆ менела́ѧ и҆же ꙁлѣ́ише и́ныхъ ѻ҆ѕлоблѧ́ше гража́нъ . прїиде къ гража́номъ і҆ѹ҆де́искимъ и҆мѣѧй ѕлобы ꙁавѣтъ · И҆ посла̀ ненавидѣна нача́лника а҆поллонїѧ с во́и , ҂к҃в · повелѣ е҆мꙋ всѣхъ съвръшеныхъ времены погꙋби́ти же́ны и҆ ю́ноши продаѧ́ти · Се́и же пришедъ въ і҆ерⷵлимъ и҆ ми́рне поⷣсꙋди́сѧ даже до дн҃е ст҃ыѧ сꙋбо́ты · И҆ тогда̀ праꙁднꙋющимъ і҆ѹ҆де́ѻмъ въѻ҆рꙋжитисѧ свои̑мъ повелѣ · Вси же въкꙋпѣ и҆же на поꙁо́ръ теча́хꙋ ꙁакла̀ и҆ гра́дъ съ ѻ҆рꙋжїи протѣкающи людїи мно́жество погꙋбѝ · И҆ѹ́да же мак̾каве́и и҆же десѧтыи бы́сть , ѿи́де в пꙋсто мѣсто ѕвѣрїимъ ѻ҆́браꙁомъ живѧ́ше съ сꙋщими с ниⷨ , и҆ травꙋ̀ ꙗ҆́ко пи́щꙋ ꙗ҆дѧ́щи пребыва́хꙋ , въ е҆же не причаститисѧ къ ѻ҆скверне́нїю ·
Глⷡ‍҇а , ѕ҃ · По ма́лѣ же вре́мени , посла̀ цр҃ь ста́рца нѣкое̑го а҆ѳинее̑нина понꙋждати і҆ѹ҆де́ѧ , премѣни́тисѧ ѿч҃ескиⷯ преда́нїи и҆ бжⷵтвеныⷯ ꙁакоⷩ‍҇ не придръжа́тисѧ , ѻ҆сквер̾нити же въ і҆ерⷵлимѣ хра́мъ , и҆ прои̑меновати дїѧ и҆ ѻ҆лимъбїю . і҆ и҆же въ гариꙁи́не ꙗ҆́коже ѻ҆бита́ющїи и҆мѣхꙋ мѣсто дїѧ стра́ннаго . стропти́во же и҆ всⷨѣ родомъ б҄ѣ нападе́нїѧ лꙋкавъства и҆же цр҃ковь любодѣѧ́нїѧ и҆ коꙁлогласова́нїѧ б҄ѣ полна̀ ѿ ꙗ҆ꙁы́къ и҆ живꙋщихъ со блꙋдницами , и҆ въ сщ҃енныⷯ притворехъ женамъ приближа́ющиⷨсѧ и҆ неподо́бнаѧ внꙋтрь вноша́хꙋ · ѻ҆лта́рь же паки полнъ бысть неподо́бныхъ и҆хже ꙁако́нъ въꙁбранѧ́ше ниже сꙋботъ хранѧ́хꙋ , ни дн҃и пра́ꙁдникъ ѿч҃ь въꙁдержа́хꙋ · ни просто себе нитоже і҆ѹ҆де́ѧ и҆менова́ше ведѧ́хꙋ же сѧ ꙁ горкою нꙋждею въ дн҃ь рожденїѧ цр҃ева къ жрътвѣ · Бы́вши же дїѻнисїѻвꙋ пра́ꙁникꙋ , понꙋжда́хꙋсѧ і҆ѹ҆де́и кисы и҆мꙋще хвали́ти дїѻнисїѻна · шепта́нїе же и҆ꙁы́иде въ бли́жнѧѧ грады е҆́ллинъскїѧ · птоломѣю поста́вившꙋ въ і҆ѹ҆деи праꙁнова́ти сїи праꙁникъ и҆ пожирати . не и҆ꙁволѧ́ющихъ прїитѝ на повелѣнїѧ ꙗ҆́ꙁы́ческа да ѹ҆бїюⷮ бѣ б҄о ви́дѣти бѣдно · дв҄ѣ бо же́ны ѻ҆клеветани сꙋть ѻ҆брѣꙁавшїѧ чада своѧ , и҆́мже къ со́сцамъ ѻ҆́троки повѣсиша и҆ преⷣ наро́домъ проводѧ́хꙋ и҆хъ по градꙋ и҆ съ стѣны свергоша . и҆нїи же къ ближниⷨ съвокꙋплѧ́ющесѧ пещерамъ , и҆ та́ино сꙋботныи дн҃ь праꙁднꙋ́юще . е҆гда̀ въꙁвѣщено бысть филиппꙋ съж̾жени сꙋть . ꙁане боѧ́хꙋсѧ бл҃гоѻ҆браꙁне и҆мѣти славы бл҃гочестнаго дн҃е . молю ѹ҆бо чтꙋщихъ кни́гꙋ сїю не ѹ҆страшатисѧ нанесеныхъ ради . мнѣти же мꙋченїѧ сїѧ не къ погꙋбленїю н҄о къ накаꙁанїю ро́да на́шего быти . и҆б҄о не мно́го вре́мѧ ѻ҆ста́витсѧ нечествꙋю̑щимъ , н҄о скоро мщенїе воꙁдастьсѧ . вели́каго бл҃годѣа́нїѧ е҆сть ꙁнаменїе · не бо ꙗ҆́ко на и҆́ных ꙗ҆ꙁы́цеⷯ ждетъ долготръпеливыи влⷣка , да́же къ срѣтенїю и҆хъ грѣховъ и҆ къ и҆сполнеенїю мꙋ́читъ . тако и҆ на наⷵ сꙋдѝ бы́ти , да не до конца ѻ҆ставлѧеⷮ грѣхомъ на́шимъ бы́ти , послѣди насъ м̾ститъ , понеже никогда ѿ насъ млⷵрдїе свое ѿи́метъ . ѻ҆блича́ющи б҄о въ сꙋпротивныхъ не ѻ҆ста́витъ лю́дїи свои̑хъ . ѻ҆баче же къ потръпѣнїю и҆ сїѧ намъ да речетсѧ малыⷯ ради внити въ повⷵѣ . е҆леа̑ꙁаръ нѣкто ѿ прежнихъ кни́жникъ . мⷤꙋ времены прешеⷣ  , и҆ ли́цемъ кра́сенъ . ѻ҆творенымъ ѹ҆стомъ насилѧе̑мъ мѧ́са свинїѧ ꙗ҆́сти · Ѡ҆́н же съ честїю смр҃ть наче нежел҄и животъ съ нена́вистїю и҆ꙁволѧше , во́лею преⷣи̑дѧ́ше на мꙋ́кꙋ плю́ющи . и҆́м̾же ѻ҆́браꙁомъ подоба́ше ѹ҆битисѧ и҆́ныⷨ тръпенїе подаѧ́ше . и҆ не ѻ҆сквернѧшесѧ сътворити неподо́бнаѧ живота̀ ради любве . беꙁаконици же ѹ҆млⷵрді́шасѧ вчиненїи древнѧго ради к̾ мꙋжꙋ ꙁна́нїѧ , вꙁе́мше е҆го та́ино молѧ́хꙋ принесо́ша мѧ́са ꙗ҆́же ꙗ҆́сти е҆мꙋ подоба́шесѧ и҆ е҆го ради ѹ҆гото́вана , лицемѣрне же сътвори́ти сїе ꙗ҆́сти мѧ́са ѿ жрътвы цр҃емъ повелѣныѧ да сїе съдѣла́въ ѿ смр҃ти и҆ꙁба́виⷮсѧ и҆ древнѧѧ ради дрꙋжбы полꙋчи́ти чл҃колюбїѧ . ѻ҆н же раꙁмышле́нїе бл҃го въспрїѧтъ досто́ино во́ꙁраста и҆ ста́ростїю ѻ҆бдержи́мъ лѣпотныа сѣдины . и҆ ѿ ѻ҆трочества предобраго жи́тїѧ просвѣща́емъ дѣѧ́ньми . такоже и҆ ст҃омꙋ и҆ бг҃оꙁда́нномꙋ ꙁако́нꙋ послѣдꙋѧ , ѿвѣща̀ скоро гл҃ѧ въврещи́сѧ волѧщи въ а́дъ . не бо̀ во́ꙁрастꙋ нашемꙋ досто́ино е҆сть лицемѣрити . да многи ѿ ю́ныхъ непщꙋ́юще е҆леа̑ꙁа́ра , ч҃ лⷮѣ , преити къ жи́тїю и҆ноплемен̾ныхъ . и҆ ѻ҆нѝ мое̑го ради лицемѣрїѧ и҆ маловремеⷩ‍҇наго живота̀ прельстѧ́тсѧ  . и҆ сего ради порочнꙋ ста́рость мою сътворю̀ а҆ще б҄о н҃нѣшнѧѧ мꙋки чл҃ческїѧ и҆ꙁба́влюсѧ , н҄о рꙋки всемогꙋщаго ни живъ ни скончаⷩ‍҇ и҆ꙁбѣжꙋ . тⷨѣже ѹ҆бо мꙋжествене раꙁлꙋча́ющисѧ живота̀ ста́рость досто́инꙋ ꙗ҆влю , ю҆́ношаⷨ же ѹ҆бо ѻ҆́браꙁъ поста́влю . а҆ще бо́дрою дш҃ею и҆ крѣпко ꙁа чⷵтныѧ и҆ ст҃ыѧ ꙁако́ны подо́бнаѧ смр҃ти въꙁнесꙋ . и҆ симъ реченнымъ . съ тща́нїемъ на мꙋкꙋ влеча́шесѧ · И҆мже ведꙋщимъ е҆го , мало прежде бл҃гоживоⷮнаго въ бѣдно жи́тїе пременѧ́хꙋ преⷣреченыхъ ради слове́съ , ꙗ҆́ко сїи мнѧ́хꙋ бестрꙋдїе бы́ти . хотѧ́ же ра́нами сконча́тисѧ , въстена̀ и҆ реⷱ‍҇ · Ги҃ и҆же и҆́маши ст҃ыи ра́ꙁꙋмъ  , ꙗ҆вле́но ты̀ вѣси ꙗ҆́ко ѿ смр҃ти можаⷯ и҆ꙁба́витисѧ , же́стоки теле́сныѧ потръплю̀ бо́лѣꙁни по дш҃и , стра́ха б҄о ради твое̑го любовїю сїа страждꙋ И҆ сеи ѹ҆бо симъ ѻ҆́҆́браꙁомъ живо́тъ сконча̀ . не то́кмо ю́ношамъ , н҄о и҆ всѣмъ ꙗ҆ꙁы́комъ памѧть смр҃ти своеѧ , и҆ ѻ́браꙁъ си́лы и҆ крѣпости ѻ҆ставлѧ́ющи · Глава̀ , ꙁ҃ · Слꙋчи́ же сѧ седми бра́тїи въкꙋпѣ съ мт҃рїю ꙗ҆́тымъ , понꙋжда́тисѧ ѿ цр҃ѧ ꙗ҆́сти проти́вꙋ правилъ мѧсъ свиныхъ , бича́ми и҆ жи́лами волꙋ́ѧми мꙋчими · Є҆ді́нъ же ѿ нихъ и҆же бѣ прьвыи та́ко рече . чт҄о имаши въпраша́ти ѿ насъ , и҆ чт҄о хо́щеши ѹ҆чи́тисѧ  · готови б҄о е҆смы ѹ҆мрѣти , нежели престꙋпи́ти ѿч҃ескїѧ ꙁаконы · Раꙁгнѣва же сѧ цр҃ь и҆ повелѣ сковрады и҆ коно́би раꙁжещи . и҆мже скоро раꙁжеже́ном̾ повелѣ прьвомꙋ ѿ нихъ и҆же гл҃а раꙁ̾сѣщи ꙗ҆ꙁы́къ , и҆ кожꙋ главнꙋю съдрати , вы́ше же рꙋцѣ и҆ но́ѕѣ е҆̑мꙋ ѿсѣщи . И҆ прочїи е҆го бра́тїа и҆ мт҃и сматрѧ́щи . и҆ е҆гда ѹ҆же неключиⷨ сътворенъ бы́сть , повелѣ ѻ҆гню̀ преда́ти . и҆ е҆ще ды́шꙋщꙋ повелѣ пещѝ на сковрадѣ на не́иже до́лго мꙋча́шесѧ · Прочїи въкꙋпѣ съ мт҃рїю междꙋ собо́ю ѹ҆крѣплѧ́хꙋсѧ ѹ҆мрѣти крѣпко , рекꙋщи сице · Гь҃ б҃ъ ѹ҆ꙁритъ и҆́стиннꙋ . и҆ ѹ҆тѣшитсѧ ѻ҆ насъ · І҆́мже ѻ҆браꙁомъ преⷣ лицем̾ въ свѣдѣтельство пѣсни просвѣти моѷсїѧ гл҃ѧ , и҆ ѻ҆ рабѣхъ свои̑хъ ѹ҆тѣшитсѧ . ѹ҆мрьшꙋ ѹ҆бо прьвомꙋ . симъ ѻ҆́браꙁомъ и҆ врота́го и҆ꙁводѧ́хꙋ на порꙋга́нїе . и҆ ко́жꙋ съ главы̀ е҆го съ вла́сы съдра́ша , въпраша́хꙋ , а҆ще ꙗ҆́сть преже неже ѹ҆мꙋчитсѧ все тѣло по ѹ́даⷯ · ѻⷩ‍҇ же ѿвѣща ѿч҃ескиⷨ гла́сомъ реⷱ‍҇ , н҄и . тѣмже и҆ се́и порѧдꙋ прїꙗ҆́ть мꙋче́нїе ꙗ҆́ко и҆ прьвыи · въ послѣднеⷨ же и҆ꙁдыханїи быⷵ , и҆ реⷱ‍҇ · Ты б҄о ѻ҆каа̑н̾нѣиши ѿ настоꙗ҆́щаго живота̀ наⷵ погꙋблѧ́еши . цр҃ь же мира сконча́ныⷯ насъ свои̑хъ ради ꙁако́нъ въꙁдви́гнетъ въ воскрⷵенїе живота̀ вѣчнаго Посем̾ третїи порꙋга́шесѧ , и҆ ꙗ҆́ꙁыⷦ‍҇ испрошенъ а҆бїе въꙁда́сть , и҆ рꙋки дрьꙁостне простре , и҆ мꙋжествене рече . ѿ нб҃си сїѧ притѧжа́хъ и҆ е҆го ради ꙁако́на приꙁира́ю сїѧ . и҆ ѿ него сїѧ паки ѹ҆пова́ю въспрїѧти · тако да цр҃ь і҆ и҆же с ниⷨ ѹ҆ди́влѧ́хꙋсѧ ю҆́ношестѣ дш҃и , ꙗ҆́ко нивъчто́же полага́ше мꙋки , и҆ се́и тако скончасѧ Такоⷤ‍ⷷ и҆ четвертаго мꙋча́хꙋ мꙋчители . и е҆гда̀ ѹ҆же бы́сть къ смр҃ти , та́ко рече . ѹ҆бива́емыи ѿ чл҃къ ѹ҆пова́нїа ча́етъ ѿ б҃а , паки и҆мъ въскреснꙋти · Тебѣ б҄о въскрⷵнїе въ живо́тъ не бꙋдетъ · Привед̾ше же и҆ пѧ́таго мꙋчиша , и҆ ѻнъ въꙁрѣвъ нань рече власть въ чл҃цехъ и҆́маши тлѣненъ сыи е҆же хо́щеши твори́ши . не мниⷤ‍ⷷ родꙋ нашемꙋ ѿ б҃а ѻ҆ста́витисѧ . ты же тръпѝ и҆ ꙁрѝ велїю дръжа́вꙋ е҆го . ка́ко тебе и҆ сѣмѧ твое ѹ҆мꙋчитъ · Посеⷨ приведо́ша шестаго и҆ тои ѹ҆мрѣти начина́ющи тако реⷱ‍҇ , не прельщаисѧ сꙋетно . мы б҄о себе ради сїѧ стражⷣемъ съгрѣша́юще къ б҃ꙋ нашемꙋ , и҆ досто́ина ѹ҆дивле́нїѧ бысть · ты же не мнишисѧ пови́ненъ бы́ти , бг҃оборъствовати начаⷧ‍҇ е҆си . приведшиⷤ‍ⷷ мт҃рь ди́внꙋю и҆ бл҃ги памѧти досто́инꙋ . ꙗ҆же погиба́ющихъ седмь сн҃овъ е҆ді́наго дн҃е и҆ вре́мени ви́дѧщи , бл҃годш҃не приноша́ше ѹ҆пова́нїа г҃а ради . ко́жⷣо же и҆хъ ѹ҆тѣша́ше ѿч҃ескимъ гласом̾ крѣпко , и҆сполнена мꙋдрости . и҆ женьскаѧ помышле́нїѧ мꙋжескою дш҃ею въꙁносѧ́щи рече к нимъ . не вѣмъ како въ чрево мое ꙗ҆ви́стесѧ , ниже б҄о аⷥ дх҃ъ и҆ дш҃ꙋ дахъ вамъ и҆ живо́тъ . и҆ ко́ждо ѹ҆ды не а҆ꙁъ соꙁда́хъ , н҄о мира творецъ съꙁда́выи родъ чл҃чь и҆ всѣх̾ и҆спытꙋѧ роже́нїе и҆ дх҃ъ , ваⷨ жи́ꙁненъ паки съ млⷵтїю въꙁдастъ ꙗ҆́ко нн҃ѣ сами себе преꙁира́ете ради ꙁако́на е҆го · А҆нтїѻ́х же непщꙋѧй ѹ҆ничижи́ти поно́сенъ ви́дѣ гла́съ е҆ще же ю҆нѣ́ишꙋ сꙋща не то́кмо словесы̀ молѧ́шесѧ , н҄о и҆ съ клѧтвою ѹ҆крѣплѧ́ше богата и҆ бл҃жена сътвори́ти и҆ преведена , ѿ ѻ҆ч҃ескихъ ꙁакон̾ . и҆ дрꙋга бы́ти и҆ вещи требꙋю̑щаѧ е҆мꙋ въꙁда́ти . н҄о на сїѧ е҆гда ю́ноша никакоже ѹ҆клонѧ́шесѧ въꙁва̀ цр҃ь мт҃рь и҆ совѣтоваше е́и да ю́ноши сътворитъ на сп҃сенїе . е҆гда же мно́гими е҆го словесы̀ бысть ѹ҆молена . ѻ҆бѣща̀ совѣтова́ти сн҃ꙋ свое̑мꙋ . приклони́вшисѧ е҆мꙋ посмѣѧсѧ жестокꙋ мꙋчи́телю · сице рече ѿч҃ескимъ гласомъ , сн҃е поми́лꙋи мѧ носи́вшꙋю т҄ѧ въ чревѣ ѳ҃ , мⷵць . и҆ дои̑вшꙋю т҄ѧ лѣта г҃ , и҆ въскорми́вшꙋю т҄ѧ и҆ приведшꙋю въ во́ꙁрастъ се́и  . молю́ тѧ ча́до да ꙁри́ши на́ нб҃о и҆ ꙁе́млю , и҆ на всѧ̀ ꙗ҆́же в нихъ сꙋть , и҆ ѹ҆раꙁꙋмѣ́еши ꙗ҆́ко ѿ не сꙋщихъ сътворѝ сїѧ б҃ъ , и҆ чл҃чь роⷣ та́коже бы́ти . не ѹ҆бо́исѧ плоторастерꙁа́телѧ сего , н҄о досто́инъ бывъ бра́тїи твоей въспрїимѝ смр҃ть . да въ млⷵти съ бра́тїею твое́ю въспрїимꙋ т҄ѧ . е҆ще же сїѧ е́й гл҃ющи , ю҆́ноша реⷱ‍҇ . кого потерпите не послꙋшаю повелѣнїи цр҃евыхъ . н҄о повелѣнїѧ ꙁако́на слꙋшаю да́ннаго ѿц҃емъ нашим̾ , моѷсїѻмъ . тыⷤ‍ⷷ всѧ́коѧ ѕло́бы ѻ҆брѣта́тель бывый на і҆ѹ҆де́а , не ѹ҆бѣжи́ши рꙋкꙋ бж҃їю . Мы́ бо ꙁа грѣхѝ наша сїѧ стражⷣемъ а҆ще же ради ꙗ҆́ꙁве́нїѧ и҆ накаꙁа́нїѧ живы́и г҃ь мало прогнѣвасѧ . н҄о па́ки примѣритсѧ рабо́мъ свои̑мъ ты же ѠѼ непрпⷣбныи и҆ всѣхъ чл҃къ сквернавѣ́ишїи , не въꙁдвиѕа́исѧ сꙋе̑тно кичасѧ т̾щетнымъ ѹ҆пова́нїемъ , на бнⷵыѧ ѻ́троки въꙁносѧ рꙋкꙋ . не ѹ҆бо вседръжи́телѧ и҆ всевидца б҃а сꙋда и҆ꙁбѣглъ е҆си . бра́тїѧ б҄о моѧ мало нн҃ѣ болѣꙁни потръпѣша по ꙁавѣтꙋ бж҃їю вѣчнаго живота̀ полꙋчи́ша . ты же сꙋдомъ бж҃їимъ пра́вымъ горды́нѧ твоеѧ мꙋки въспрїимеши въꙁда́нїе . аⷥ же ꙗ҆́ко и҆ бра́тїѧ моѧ дш҃ꙋ и҆ тѣло мое предаю ꙁа ѿч҃ескїѧ ꙁако́ны , въꙁыва́ющи б҃а і҆и̑лю въско́рѣ млⷵтива бы́ти . тебе же смꙋще́нїемъ и҆ бие̑нїемъ и҆сповѣда́ти , ꙁане е҆ді́нъ то́кмо б҃ъ е҆сть . на мнѣ и҆ братїи моеи престанетъ вседръжителѧ гнѣвъ , нанесеныи праведно всемꙋ родꙋ на́шемꙋ · Тогда̀ цр҃ь раꙁъꙗ̑ри́сѧ ꙗ҆́ростїю нань паче всѣхъ горчае , нанесенаго ради посмѣха горкаго . и҆ се́и ѹ҆бо чи́сто премѣни́сѧ , по всемꙋ на г҃а ѹ҆пова́ѧ . послѣди же сн҃овъ и҆ мт҃и сконча́сѧ . тѣмже ѻ҆ жрътвахъ и҆ ѻ҆ находѧ́щиⷯ ѕло́бахъ толи́ко и҆ꙁвѣстисѧ ·
Глⷡ‍҇а , и҃ · Іѹ́да же маккаве́и і҆ и́же с ниⷨ внидоша та́ино въ се́ла , и҆ приꙁыва́хꙋ сроⷣники . и҆ пребыва́ющихъ въ і҆ѹ҆де́иствѣ прїемлѧхꙋ . и҆ събра̀ша ҂ѕ҃ мꙋж́їи , и҆ приꙁы̀вахꙋ г҃а приꙁрити на́ люди ѿ всѣхъ попира́емыхъ . ѻ҆чисти же и҆ храмъ ѿ нечестивыхъ чл҃къ ѻ҆сквернѧемыи . помиловати же і҆ ѻ҆пꙋстѣныи граⷣ , и҆ хотѧщїи ра́вно ѻ҆́трокомъ бы́ти · и҆ гласъ кро́ви вопїю́щихъ к тебѣ ѹ҆слы́ши . помѧни же и҆ ꙁако́нопрестꙋпныхъ погꙋбленїѧ и҆́мже ѻ҆́троки непови́н̾ныѧ погꙋби́ша , и҆ бы́вшиⷯ хꙋленїи на и҆мѧ твое , и҆ въꙁненави́дѣ лꙋкавъства · Бысть же въ събра́нїю маккаве́и , и҆ непостоа́ненъ ꙗ҆ꙁы́комъ бысть . гнѣвъ б҄о гн҃ь въ ми́лость ѻ҆братисѧ , и҆ напада́хꙋ на веси и҆ грады беꙁъвѣстно и҆ сожига́хꙋ . и҆ бл҃говременна мѣста въꙁимающе , не ма́ла паденїѧ чл҃коⷨ сътвори́ша . на́ипаче въ но́щи сїе съдѣла́нїе быва́ше . и҆ бесѣда мꙋж́ества е҆го прохожда́ше всюдꙋ · Ви́дѧ же филиппъ пома́лꙋ грѧдꙋща мꙋжⷶ въ кори́сть , ча́стѣе же въ бл҃годн҃ьствїе слꙋчи́сѧ е҆мꙋ преспѣвати . къ птоломею вое̑во́дѣ ѹ҆до́ли сѷрїи і҆ финикїи , писа̀ помощѝ цр҃ьскомꙋ повелѣнїю . ѻ҆́н же скоро посла никано́ра сн҃а патроклова прьвѣ́ишихъ дрꙋгъ даде е҆мꙋ ѿ пам̾филїискыхъ ꙗ҆ꙁы́къ ѻ҆рꙋженыⷯ во́инъ , ҂к҃ , да весь і҆ѹ҆де́искїи роⷣ и҆ꙁбїюⷮ . посла́ же и҆ горгїѧ мꙋжа стратига и҆ въ бранехъ преѹ҆чена · Поста́ви же ника́норъ да́нь цр҃ю и҆же ри́млѧномъ даа́ше , ҂в҃ , талантъ ѿ плѣненїѧ і҆ѹ҆де́и испо́лнити · А҆́бїе же въ помо́рьскїѧ гра́ды посла̀ соꙁыва́ющи на кꙋпленїе і҆ѹ҆де́ѻⷡ‍҇ свѧꙁневъ , ѻ҆бѣща́ющисѧ , ч҃ , ѹ҆́ꙁниковъ на талантъ да́ти . не ꙁрѧ́щи на м̾щенїе послѣдꙋ́ющее е҆мꙋ ѿ вседръжителѧ · И҆ѹ́дѣ же въꙁвѣщено б҄ѣ ѻ҆ пришествїи никаноровѣ , преꙁира́юще свое ѻ҆полченїе пришествїа е҆го ради , ѹ҆жасшесѧ и҆ не вѣ́роваша бж҃їю ѿмщенїю , ѿбѣго́ша во и҆но мѣсто . и҆нїи же ѻ҆ста́вшаѧ вс҄ѧ продаѧ́хꙋ , въкꙋпѣ же г҃а молѧ́хꙋ да и҆ꙁба́витъ иⷯ ѿ нечести́ваго никанора , и҆же преже неже полꙋчи прода́де , и҆ а҆ще не и҆хъ ради н҄о ради ꙁавѣта и҆же бысть къ ѿц҃емъ и҆хъ . и҆ приꙁванїа ради честнаго и҆ великолѣпаго и҆мени е҆го на нихъ · Собра же меккаве́и и҆же ѻ҆́крⷵтъ его  , ҂ѕ҃ . молѧ́ше да не ѹ҆жаснꙋтсѧ ѿ сꙋпротивникъ . ниже да ѹ҆страшаⷮсѧ беꙁако́нно грѧдꙋщиⷯ на сѧ враговъ мно́жество . н҄о крѣп̾ко проти́витисѧ преⷣ ѻ҆чи́ма и҆мѣ́ющи досади́теⷧ‍҇ства , и҆же мѣсто ст҃ое и҆́ми въ ꙁло ѻ҆бращено . и҆ посмѣѧ́нїа града и҆ ѻ҆скверненїе е҆ще же и҆ прароди́тельскїѧ ꙁа́повѣди попра́нїе . ѻ҆ни б҄о ѻ҆рꙋжїемъ надѣюⷮсѧ , рѣша дръꙁостне . мы же на вседръжи́телѧ б҃а могꙋщаго и҆ грѧдꙋщихъ на на́съ и҆ весь ми́ръ е҆ді́нымъ манове́нїемъ ниꙁложи́ти надѣ́емсѧ . накаꙁа́ же и҆хъ ѻ҆ ꙁастꙋпленїи бы́вшихъ въ прародителехъ . і҆ е҆же поⷣ сенахеримом̾ , рп҃е тысѧщь ꙗ҆́ко погибо́ша . и҆ въ вавѷлонѣ к нимъ гала́товъ ѻ҆полченїе быⷡ‍҇шее , ꙗ҆́ко вс҄и въ бра́нь прїидо́шⷶ и҆́хже б҄ѣ , ҂и҃ , съ македо́нѧны , ѿ ниⷯ же , ҂д҃ , македо́нѧⷩ‍҇ ѿчаѧ́шаⷵ . по семъ сїи , ҂и҃ . р҃к . тисѧщъ поби́ша по́мощи ради да́нныѧ и҆мъ ѿ нб҃си , и҆ полꙁꙋ мно́гꙋ вꙁѧ́ша · Сиⷯ ра́ди въспомѧновенїи дръꙁостныⷯ поста́ви и҆ готовыхъ ѹ҆мрѣти ꙁако́нъ раⷣ‍ꙵ и҆ ѿч҃ества · Четверо ча́стне же во́и поста́ви , в̾чини же и҆ бра́тїю свою вое̑водами по стране чі́на , сі́мона і҆ и҆ѻ҆си́фа і҆ и҆ѻнаѳа́на . поⷣда же комꙋждо иⷯ ты́сѧщꙋ и҆ пѧ́ть сотъ . е҆ще же и҆ е҆лїа̑ꙁара честѝ ст҃ꙋю кни́гꙋ , и҆ дасть ꙁна́менїе по́мощи бж҃їа , и҆ въ перво́м̾ стрѣтенїи самъ вое̑во́да срѣтесѧ съ никаноромъ . бысть же и҆мъ всемогꙋщїи съпоборник̾ , и҆ ѹ҆би́ша воиⷩ‍҇ бо́ле , ҂ѳ҃ . ꙗ҆́ꙁвеныхъ же и҆ беꙁъѹ҆́дныⷯ бо́льшꙋю ча́сть сътвори́ша во́и никаноровыхъ , всѣх же в̾ бѣгъство понꙋди́ша . сребреники ѻ҆ бы́вшеⷨ кꙋпленїю и҆хъ вꙁѧ́ша . гони́ша же и҆хъ ѕѣлно и҆ поби́ша , ѹ҆ста́ же и҆хъ ѿ времени ꙁаключены · бѣ б҄о преже сꙋботы сеѧ ради вины не медлѣша гонѧ́ще иⷯ . ѻ҆рꙋжїѧ же иⷯ и҆ коры́сти събира́ющи  , сꙋботꙋ дѣѧхꙋ блⷵвѧщи і҆ и҆сповѣда́ю̑щисѧ гв҃и сп҃съшаго иⷯ въ дн҃ь сїи , и҆ нача́ло млⷵти въчини́вшаго и҆мъ . по сꙋботѣ же не́мощнымъ и҆ сиротаⷨ и҆ вдовамъ и҆ ѻ҆би́димымъ раꙁдѣли́ша коры́сти , про́чаѧ же съ ѻ҆́троки свои̑ми раꙁдѣли́ша . сїи и҆ съдѣꙗ҆́вшїи ѻ҆бщꙋю мл҃твꙋ сътвори́ша , млрⷵдаго г҃а мл҃ѧщи въ конецъ примѣритисѧ рабомъ свои̑мъ · И҆ сꙋщихъ съ тимоѳе́ѻмъ и҆ вакхидомъ ꙗ҆́ша и҆ ѹ҆би́ша боле ҂к҃ . и҆ тверды́нѧ вы́шнѧѧ въꙁдержа́ша , и҆ многⷶ плѣне́нїѧ раꙁдѣли́ша равночастне себѣ , и҆ не́мощнымъ и҆ сиротаⷨ и҆ вдоваⷨ е҆ще же и҆ преꙁви́теромъ сътвори́ша . събравше же ѻ҆рꙋжїѧ и҆хъ прилѣжне всѧ положи́ша в мѣстехъ бл҃говре́мен̾ныхъ · Про́чаѧ же коры́сти въ і҆ерⷵлимъ принесо́ша . и҆ филархина тимоѳе́ѻва ѹ҆би́ша мꙋжа непреподо́бнѣиша , и҆же мно́гихъ і҆ѹ҆де́ѻв̾ ѻ҆ѕло́бльша . праꙁнꙋю́щи же дн҃и побѣды въ ѿч҃ествѣ , ꙁаже́гшаго сщ҃енныѧ врата , калистена ꙗ҆ша ѹбѣгшаго въ е҆ді́нꙋ кꙋщицꙋ и҆ досто́инꙋю м̾ꙁдꙋ нечестїю е҆го въꙁда́ша . преклѧтѣ́ишїи же никано́ръ и҆же ты́сꙋща кꙋпцовъ на прода́нїе і҆ѹ҆деѻвъ приведъ , смиренъ помощїю гн҃ею ѿ мни́мыхъ е҆мꙋ малыхъ быти . славы ѿложъ ри́ꙁы , по́ ꙁеⷨли бѣглъцевымъ ѻ҆́браꙁомъ пꙋста себе сътворъ , е҆ді́нъ прїиде въ а҆нътїѻхїю . велико нечестїе ѻ҆ погꙋбленїи свое̑го во́ю наслѣдова . і҆ и҆же ѻ҆бѣща ри́млѧномъ да́нь въꙁда́ти ѿ плѣне́нїѧ і҆ерⷵлимъска . проповѣдаше нн҃ѣ ꙁащитителѧ б҃а и҆мѣти і҆ѹ҆де́ѻмъ . и҆ сего ради неꙗ̑ꙁвеным̾ быти і҆ѹ҆деѻм̾ , ꙁане послѣдоваша ꙁакономъ ѿ того поста́вленымъ ·
Глⷡ‍҇а , ѳ҃ · Тогоже времени а҆нтїѻ́хъ бещестїемъ ѻ҆братисѧ ѿ перси́ды  , вшедъ б҄о въ гл҃емыи персиполисъ , и҆ нача̀ расхища́ти храⷨ и҆ граⷣ ѻ҆бъдержа́тїи тѣмже множество ѹ҆стремлѧю̑щиⷯсѧ съ ѻ҆рꙋжїи въ по́мощъ , в̾ бѣгъ ѻ҆брати́ша . и҆ тако слꙋчи́сѧ а҆нтиѻхꙋ бѣжати ѿ поселѧ́нъ и҆ ѻ҆братисѧ сраменъ . пришедшꙋ же е҆мꙋ къ е҆квата́нꙋ , въꙁвѣсти́сѧ е҆мꙋ бы́вшаа ѻ҆ никано́ре и҆ тимоѳе́ю · въꙁнесе же сѧ ꙗ҆́ростїю мнѧ́сѧ ѕло́бꙋ е҆го нанести на і҆ѹ҆деѧ ѿбѣгшихъ ради · тѣмже повелѣ а҆рматилатꙋ беспреста́ни бѣжа́ти ше́ствїе . нбⷵномꙋ сꙋдꙋ понꙋжда́ющꙋ е҆го . сице б҄о гордели́ве реⷱ‍҇ , многомꙋжїе і҆ѹ҆де́иское пришедъ сътворю вът̾ще . вседръжитель же г҃ь б҃ъ і҆и̑л҃евъ пораꙁѝ е҆̑го неи̑сцѣлною и҆ неꙁри́мою ꙗ҆́ꙁвою · Внеꙁапꙋ же и҆ꙁмѣншꙋсѧ е҆го сло́вꙋ ꙗть е҆̑го внꙋтренѧѧ лютаѧ болѣꙁнь , и҆ гръко мꙋча́шесѧ · ѕѣло праведне многими и҆ чю́ждими раꙁличїи и҆ныхъ ѹ҆тробы мꙋчившаго . ѻ҆́н же ника́коже гордынѧ своеѧ̀ преста̀ е҆щеⷤ‍ⷷ велича́нїа и҆сполнѧ́шеⷵ более ѻ́гнедышꙋще ꙗ҆́ростїю на і҆ѹ҆де́а . и҆ ꙁаповѣда ѹ҆скори́ти шествїе , слꙋчисѧ е҆мꙋ ѹ҆стромлене и҆дꙋщꙋ пасти ѿ колесница , и҆ ꙁлымъ паде́нїеⷨ паⷣша всѧ ѹ҆́ды плоти съкрꙋши . ѻ҆́н же е҆ще мнѧи волна́мъ морскимъ повелѣвати горды́нѧ ради паче чл҃къ · и҆ множество великихъ горъ мнѧсѧ въ мѣри́лехъ и҆ꙁмѣрити . на ꙁеⷨли быⷵ в носи́лѣ ноша́шесѧ . ꙗ҆вленꙋ бж҃їю силꙋ всѣмъ покаꙁꙋѧ . ꙗ҆́коже ѿ телеси е҆го червемъ кипѣти . и҆ живꙋщꙋ въ бо́лѣꙁнехъ плоти е҆го и҆ꙁлїѧхꙋ смра́дъ , ѿ смрада же е҆го и҆ гно́ѧ вси вои гнꙋша́хꙋсѧ  · і҆ и҆же мало прежде нбⷵныⷯ ѕвѣꙁдъ коснꙋтисѧ мнѧ́щаго , е҆гоже никто можа́ше носи́ти смрада ради лютаго . ѿсюдꙋ ѹ҆бо нача̀ тѧ́гость мно́гїѧ горды́нѧ своеѧ поꙁнава́ти дх҃овною наѹ҆ченъ ꙗ҆́ывою . м̾гновенїемъ е҆ді́нѣмъ болѣꙁни своеѧ пребыва́нїе прїемлюще · И҆ е҆гда ниже самъ смрада свое̑го носи́ти можа́ше , тако реⷱ‍҇ . пра́ведно е҆сть повинꙋтисѧ б҃ꙋ . и҆ не смр҃тна сꙋща равне б҃а мꙋдръствова́ти го́рде . молѧ́ше же сѧ скверныи къ никогда поми́ловавшемꙋ е҆го влⷣце , тако гл҃ѧ . ст҃ыи граⷣ е҆гоже спѣшахсѧ пришеⷣ въ пра́хъ ѻ҆братити , и҆ гробища соꙁда́ти свободна ѻ҆ста́влю і҆ѹ҆деѻ́въ , и҆хже хотѣхъ ниже погребенїю сподобити но пти́цамъ и҆ ꙁвѣремъ на растеръꙁа́нїе предати съ младенцы . и҆ всⷯѣ и҆хъ равно а҆ѳине́ѻмъ сътвори́ти храм же ст҃ыи е҆гоже прежде плени предобрѣ́ишими да́ры ѹ҆краси́ти и҆̀ , и҆ сщ҃е́нныѧ сосꙋды мно́го множице́ю воꙁда́ти и҆ подоба́ющаѧ къ жертваⷨ ѿ свои̑хъ расхоⷣ даровати . къ сиⷨ же і҆ѹ҆де́ѧ бы́ти на всѧ́комъ мѣстѣ вселе́нныѧ , проходи́ти и҆ проповѣда́ти бж҃їю дръжа́вꙋ . н҄о ника́коже преста бо́лѣꙁнь , на́иде б҄о на́нь пра́вым̾ бж҃їимъ сꙋ́доⷨ . на себе же не ѹ҆пова̀ . писа̀ къ і҆ѹ҆де́ѻмъ симъ ѻ҆́браꙁомъ посланїе моли́твеныи чинъ мꙋще . и҆мѣше же сѧ си́це · Предо́брыⷨ гражаномъ і҆ѹ҆деѻ́мъ , ѕѣло радова́тисѧ и҆ ꙁдравъствова́ти , и҆ бл҃годѣи̑ствовати · Цр҃ь и҆ стратигъ а҆нтїѻⷯ . А҆ще бл҃го можете и҆ чада ва́ша , и҆ своѧ поꙁнана ваⷨ сꙋть , молюⷵ б҄о б҃ꙋ величества раⷣ‍ꙵ на́ нб҃о ѹ҆пова́нїе и҆мыи и҆ аⷥ в немощи лежа̀ вашеѧ чести и҆ бл҃гораꙁꙋмїѧ въспоминаѧ любеꙁне , воꙁ̾вращаѧсѧ ѿ перси́д̾скихъ мѣстъ , и҆ впадо́хъ в болеꙁнь тѧжкꙋ нꙋжно и҆мѣхъ радити ѻ҆бщаго ради всѣх̾ ѹ҆тверже́нїѧ . и҆ не нерадѧ ѻ҆ сихъ ꙗ҆же ѻ҆ мнѣ , н҄о ѹ҆пова́нїе много и҆мѣ́ющи ѹ҆бѣжа́ти недꙋга , ꙁрѧⷤ‍ⷷ ꙗ҆́ко и҆ ѿц҃ъ мои въ ѻ҆нѣхъ временех̾ въ вы́шнихъ мѣстехъ вое̑ва̀ , покаꙁа̀ и҆же по немъ прїиметъ нача́л̾ство , да а҆ще чт҄о проти́вно слꙋчитсѧ , и҆л҄и въꙁвѣсти́тсѧ чт҄о бѣ́дно , вѣдꙋще сїѧ и҆же въ страна́хъ е҆мꙋже ѻ҆ста́вишасѧ ве́щи не смꙋтѧ́тсѧ . къ си́м же помышлѧ́а прилежа́щихъ си́лныхъ . и҆ съсѣдъ црⷵтвїю временемъ придръжа́щих̾ , и҆ прїемлющихъ ѿшедшее . прїѧх̾ сы́на а҆нтїѻ́ха цр҃ѧ , е҆гоже мно́гащи въстѣка́ющаго на вы́шнѧѧ е҆пар̾хїа мно́гимъ вашимъ препорꙋчахъ и҆ составлѧ́хъ . писа́х же к немꙋ ꙗ҆́же подъпи́сана сꙋть · Молю ѹ҆бо ваⷵ и҆ прошꙋ , помѧните бл҃готворенїе ѻ́бщее , да кождо же съдръжиⷮ бл҃гораꙁꙋмїе къ мнѣ и҆ сн҃ꙋ . ѹ҆пова́ю б҄о е҆го кротце и҆ чл҃колюбне послѣдꙋюща мое̑мꙋ прои̑ꙁволе́нїю , ѻ҆бще с вами быти . мꙋже ѹ҆бїица же ѹ҆бо и҆ хꙋлникъ ꙁлѣ́ишаѧ пострада , ꙗко сеи и҆ныхъ преложи на стра́н̾нꙋю , на гора́хъ лю́тою смр҃тїю и҆счеꙁѐ · Принесе же тѣло е҆го фили́п̾пъ съвръстникъ е҆го . и҆же боѧ́щисѧ сн҃а а҆нтїѻ́ха къ птоломе́ю филомиторꙋ въ е҆гѷпетъ ѿиде · ̑
Глⷡ‍҇а , і҃ · Маккаве́и і҆ и́же с ниⷨ бѣхꙋ гм҃ъ себе ꙁащища́ющи храⷨ же и҆ граⷣ воспрїѧⷮ , ка́пища и҆́хже и҆ноплеме́нницы по тоⷬ‍҇жищехъ ѹ҆строи́ша , е҆щѐ же и҆ требища раскопа̀ . и҆ ѻ҆чищше хра́м̾ , и҆́нъ ѻ́лтарь сътвори́ша . и раж̾жегше ка́менїе и҆ въꙁеⷨше ѻ҆́гнь принесо́ша жрътвꙋ по дво́ю лѣтꙋ и҆ мⷵць , ѕ҃ · и҆ ѳимїамы и҆ свѣщницы и҆ хлѣбы пре́дъложенїѧ сътвори́ша ихже ради сътворенїи . молѧ́хꙋ г҃а , паⷣше ниⷰ‍҇ , да не ктомꙋ си́цевыа ѕло́бы слꙋча́тсѧ и҆мъ . н҄о а҆ще когда̀ и҆ съгрѣшатъ ѿ него съ кротостїю накаꙁꙋ́ютсѧ , и҆ не варва́ромъ и҆ хꙋлным̾ ꙗ҆ꙁы́комъ предадѧ́тсѧ · Во́нь же дн҃ь храмъ ѿ и҆ноплемен̾никъ ѻ҆скврънисѧ . слꙋчисѧ в то́и же дн҃ь ѻ҆чищенїю быти храма . к҃е го дн҃е мⷵца , и҆же е҆сть хаслевъ · И҆ съ веселїемъ праꙁнова́хꙋ дн҃їи , и҃ . по ѻ҆́браꙁꙋ сѣни помина́ющи . ꙗ҆́ко преже мала́го времени праꙁнⷣика сѣн̾наго въ горахъ и҆ въ пещерахъ ѕвѣрїимъ ѻ҆́браꙁомъ бѣша пасо́ми . ѳирса ради и҆ вѣтвїи ꙁеленыхъ е҆ще же и҆ фини́къ и҆мѣ́ющиⷯ пѣснь приноша́хꙋ да́вшемꙋ ѻ҆чистити мѣсто свое · И҆ повелѣша ѻ҆́бъщꙋю ꙁа́повѣдь и҆ повелѣнїѧ всемꙋ ꙗ҆ꙁы́кꙋ і҆ѹ҆де́искꙋ по всѧ̀ лѣта праꙁнова́ти дн҃и сїа · И҆ а҆нтїѻ́хъ ѹ҆бо и҆же прои̑менова́шесѧ е҆пифа́нъ скон̾ча́нїе та́ко и҆мѣ · Нн҃ѣ же ѿ е҆ѹ҆паторⷶ сн҃а а҆нтїѻ́ха нечестива́го бы́в̾шаѧ речемъ , съкраща́ющи лꙋка́ваѧ и҆же въ бра́неⷯ сътворена сꙋть . се́й б҄о воспрїѧ црⷵтвїе и҆ поста́ви наⷣ дѣтельми црⷵкими , лисїѧ нѣ́коего ѹ҆доли сѷрїискїѧ и҆ финикїискїѧ во́и протарха . п̾толоме́и же нарица́емыи макронъ пра́веⷣное съблюда́ти и҆́де въ і҆ѹ҆де́ю бы́вшеѧ ради ѻ҆биды , и҆ покꙋша́шесѧ ꙗ҆́же к ни́мъ ми́рно проводи́ти . ѿнюдꙋже ѻ҆клевета́нъ ѿ дрꙋгъ къ е҆ѹ҆паторꙋ . и҆ по всемꙋ преда́тель слы́ша , сего ради кѷпра въвѣренаго ѿ филомитора ѻ҆стави , и҆ къ а҆нтїѻ́хꙋ е҆пифа́нꙋ ѿи́де съ бл҃горо́дъствомъ и҆ вла́стїю ѿ а҆ѳимїѧ , ꙗ҆́доⷨ животъ сконча̀ · Горгїѧ же е҆гда̀ быⷵ вое̑вода мѣстомъ прїѧтымъ и҆ по всемꙋ і҆ѹ҆де́и ратова́ше · С ниⷨ же и҆дꙋме́ане в̾ꙁима́хꙋ въ времена твеⷬ‍҇дынѧ , наѹ҆ча́хꙋ і҆ѹ҆деѻ́въ прибѣга́ющихъ ѿ і҆ерⷵлима прїима́ти , и҆ ратова́ти начина́хꙋ · Сꙋщїи же съ маккавеѻ́мъ сътвори́ша мл҃твꙋ и҆ молѧ́щи б҃а съпобо́рника иⷨ бы́ти , на и҆дꙋмеискїѧ твердыни ѹ҆стреми́шасѧ . и҆́мже прилѣжа́щимъ мꙋжествене ѹ҆дръжа́ни бы́ша мѣста̀ · Всѣхъ же на стѣнахъ ратꙋ́ющихъ ѹ҆би́ша боле нежели два̀десѧть ти́сѧщъ . и҆ꙁбѣгшиⷯ же нѣкои̑хъ бо́ле ҂ѳ҃ , въ два́ пирги тверды и҆ ꙁапа́сны и вс҄ѧ къ браненїю и҆мꙋща · Мак̾каве́и же къ и҆хъ поборенїю ѻ҆ста́ви си́мона і҆ и҆ѻ́сифа , е҆ще же и҆ ꙁакхе́ѧ , і҆ и́же с нимъ доволных̾  , саⷨ же ѿи́де · Сꙋщїи же съ си́моноⷨ прельсти́шасѧ ѿ нѣ́кои̑хъ и҆же въ столпѣхъ сребра̀ ради . и҆ ҂о҃ , дидра́гмъ воспрїимши ѻ҆ста́виша нѣ́кои̑хъ и҆ꙁбѣжа́ти · Въꙁвѣсти же сѧ мак̾каве́ю ѻ҆ бы́вшеⷨ и҆ собра̀ нача́лники люде́и и҆ повѣда на ниⷯ ꙗ҆́ко сребра́ ради прода́ша бра́тїю и҆ сꙋпоста́ти и҆хъ ѿпꙋстиша . бы́вшиⷯ ѹ҆бо преда́тель ѹ҆би , и҆ внеꙁапꙋ два̀ столпы раꙁдрꙋши . ѻ҆рꙋжїи же вс҄ѧ сꙋща́ѧ въ двꙋ̀ твердынѧхъ рꙋка́ми ѹ҆спѣва́ѧ погꙋби бо́ле , ҂к҃ · Тимоѳе́и же и҆же преⷤ‍ⷷ ѿ і҆ѹ҆де́и бысть пораженъ , соꙁва̀ во́и странныхъ мно́жество , і҆ и́же въ а҆сїи ко́н̾никъ собра̀ не ма́ло прїиде , ꙗ҆ко ѻ҆рꙋжїем̾ і҆ѹ҆де́ю прїѧ́ти · Мак̾кавеи же і҆ и́же с ниⷨ , приближа́ющисѧ е҆мꙋ къ мл҃твѣ бж҃їи ѻ҆братишасѧ , главы̀ ꙁемле́ю посыпа́юще и҆ чресла̀ вретищами препоѧсавше преⷣ ѻ҆́лтарем̾ ниць паⷣше . молѧ́хꙋ ми́лостива и҆мъ бы́ти . враждова́ти же враждꙋю́щимъ на нихъ и҆ сꙋпоста́томъ сꙋпроти́виⷮсѧ , ꙗ҆́ко ꙁако́нъ реⷱ‍҇ · Бы́вши же по моли́твѣ воспрїѧ̀ша ѻ҆рꙋжїѧ далече ѿ гра́да и҆ꙁшеⷣше , приблиⷤше же сѧ ра́тникоⷨ в себѣ бы́ша · Слн҃цꙋ же воⷥсїѧва́ющꙋ ѻ҆бо́и же совокꙋпи́шасѧ · Сїи же и҆мꙋще бл҃гополꙋченїе и҆ побѣ́ды бла́гость прибѣжи́ща ради ꙗ҆́же къ г҃ꙋ . ѻ҆ни же вое̑водꙋ бра́ни по́мощїю и҆мѣа́хꙋ · Пребывающи же бра́ни ꙗ҆ви́шⷶсѧ сꙋпоста́томъ ѿ нб҃си мꙋжїи , е҃ , на ко́нехъ ꙁла́ты ѹ҆́ꙁды и҆мꙋще бл҃голѣпне правѧ́ще і҆ѹ҆де́ѻвъ . ѿ ниⷯ же два̀ мак̾каве́ѧ средѣ и҆мѣ́ющи , ѻ҆рꙋжїи свои́ми ꙁащища́ющи ꙁдрава сохранѧ́хꙋ . на сꙋпостаты же стрелѧⷩ‍҇ми и кера́внами мета́хꙋ . и҆́мже смѣсишасѧ невѣдѣнїемъ сѣча́хꙋсѧ мѧтежа и҆сполнени . ѹ҆би́ша же сѧ · ҂к҃ и҆ пѧть сотъ пѣшець , кон̾никъ же х҃ · Тимоѳе́и же ѹ҆бо побѣже въ гаꙁарꙋ гл҃емꙋю твердыню бл҃голѣпнꙋю стра́жꙋ , вое̑вод̾ствꙋ́ющꙋ же т҄ꙋ хереѹ̀ · Мак̾каве́и же і҆ и҆же с ниⷨ бѣхꙋ веселѧ́щесѧ , ѻ҆быидоша стра́жꙋ дн҃и д҃ . сꙋщїи же внꙋтрь твердыни мѣста ѹ҆пова́юще паче мѣры хꙋлѧхꙋ и҆ словеса̀ неподобна и҆ꙁноша́хꙋ · Ꙗ҆́влъшꙋ же сѧ , к҃е дн҃и , ю҆́ноши и҆же съ мак̾каве́ѻмъ бѣхꙋ , раꙁ̾жегшесѧ ꙗ҆́ростїю власфимїи ради , приближишаⷵ къ стѣнѣ , ѕвѣроѻ҆́браꙁною ꙗ҆́ростїю в̾паⷣшаго иⷨ раꙁ̾сѣкоша і҆нїи же сиⷨ подобне въсходѧ́ще съ нꙋжⷣею къ и҆же внꙋтръ ꙁажгоша столпы . и҆ вожег̾ше ѻ҆́гнь и҆ ꙁлорекꙋщиⷯ живыⷯ сож̾гоша , и҆нїи же врата раꙁсѣко́ша , въспрїѧвшеⷤ‍ⷷ прочїи чинъ , вꙁѧ́ша граⷣ . и҆ тимоѳе́а съкровеннаⷢ‍҇ в нѣ́коеⷨ р̾вѣ ꙁаклаша , и҆ брата е҆го хереа̑на , и҆ а҆пол̾лофана . сїѧⷤ‍ⷷ сотворше со пѣсньми і҆ и҆сповѣдан̾ми блⷵвѧхꙋ г҃а бл҃годѣтелѧ ве́лїѧ и҆ побѣдода́телѧ і҆и̑л҃еви ·
Глⷡ‍҇а , а҃і · По ма́лѣ же вре́мени , лисїѧ приѻ҆браꙁныи цр҃еви и҆ сроⷣник̾ и҆ дѣтелемъ преⷣста́тель , ѕѣ́ло тѧ́жце помышлѧ́ѧ ѻ҆ бы́вшихъ , събра̀ , ҂п҃ , и҆ ко́нники всѣ , прїиде въ і҆ѹ҆дею ча́ющи гра́дъ е҆л̾линомъ ѻ҆бита́нїе сътвори́ти , хра́м̾ же сребро даненъ сътвори́ти ꙗ҆́коже и҆ про́чїихъ ꙗ҆́ꙁы́къ ка́пища , и҆ по всѧ̀ лѣта пременѧти нача́ло жре́чества , ника́коже помышлѧ́ѧ бж҃їю держа́вꙋ , н҄о ѹ҆пова́ѧ тма́мъ пѣшецъ и҆ в тисѧщахъ ко́нникъ , и҆ въ п҃ , сло́новъ . въшеⷣ въ і҆ѹ҆де́ю и҆ приближи́сѧ къ веѳсꙋсꙋ сꙋщемꙋ в̾ тѣснѣ стра́нѣ , і҆ерⷵлима же ѿстоѧ́ше ꙗ҆́ко ста́дей пѧть , и҆ сїе ѻ҆скорблѧ́ше . ꙗ҆́коже поꙁна мак̾кавеи і҆ и́же с ни́мъ ратꙋ́юща е҆го тверды́нѧ . съ пла́чеⷨ и҆ слеꙁа́ми молѧ́хꙋ га съ всѣмъ наро́домъ бл҃гаго а҆гг҃ла посла́ти къ сп҃сенїю і҆и̑л҃ѧ · Сам̾ же мак̾кавеи вꙁѧ̀ ѻ҆рꙋж́їе первѣе про́чиⷯ ѹ҆тверди вкꙋпѣ съ собо́ю бѣдꙋ поⷣѧ́ти , помощи братїи свое́и . вкꙋпѣ же съ ѹ҆се́рдїемъ ѹ҆стреми́шасѧ и҆ꙁы́ити иⷥ ерⷵлима , ꙗ҆ви́сѧ преⷣводѧ̀ иⷯ ко́н̾никъ въ ѻ҆де́жⷣи бѣ́лѣ , въѻ҆рꙋженъ въ ꙁла́то храбръствꙋѧ · Въкꙋпѣ же вс҄и блⷵвиша млⷵрдаго г҃а . и҆ воⷥмого́ша дш҃ами , не то́чїю чл҃къ н҄о и҆ ѕвѣреи лютѣ́ише , и҆ стѣ́ны желѣꙁны съкрꙋша́ти сꙋще гото́ви и҆дѧ́хꙋ въ ѹ҆тва́ре , съ нб҃си и҆мѣ́ющи гн҃ю млⷵть съпоборствꙋ́ющꙋ и҆мъ . л̾воѻ҆́браꙁно же ѹ҆стремльшесѧ на сꙋпоста́ты . простро́ша ѿ ни́хъ ҂а҃і , пѣшеⷰ‍҇ и҆ ко́нникъ ҂а҃ и҆ ѕ҃ со́тъ , всѣхъ же понꙋди́ша бѣжа́ти . мно́ѕи же ѿ ниⷯ ꙗ҆́ꙁвенїи на́ѕи ѹ҆цѣлѣша , и҆ саⷨ же лисїѧ стꙋдно бѣжащи ѹ҆иде · Не беꙁꙋма же сы́и внѧтъ бы́вшее на́нь пораже́нїе . и҆ ѹ҆раꙁꙋмѣ непобѣднымъ бы́ти е҆вреѻ҆мъ . вс҄емогꙋщеи бж҃їеи помощи съпоборъствꙋ́ющи и҆мъ , посла̀ к ни́мъ совѣтꙋѧ смири́тисѧ ѻ҆ всѣхъ правеⷣныхъ , ꙗ҆́ко и҆ цр҃ѧ ѹ҆вѣща́ти и҆ понꙋди́ти дрꙋ́га иⷨ бы́ти · И҆ꙁво́ли же маккаве́и ѻ҆ всѣхъ ѻ҆ ниⷯ же моли полеꙁнаѧ радѧ · Є҆ли́ка б҄о мак̾каве́и въꙁдаде лисїю написꙋѧ ѻ҆ і҆ѹ҆де́ѻхъ ѻ҆ста́ви цр҃ь . бѣша же писа́нїѧ і҆ѹ҆де́ѻмъ посла́нныѧ ѿ лисїѧ и҆мꙋще ѻ҆́браꙁъ си́цев̾ · Лисїа , мно́жествꙋ і҆ѹ҆де́искꙋ ра́доватисѧ . і҆ѻ҆а́ннъ и҆ а҆вессало́мъ , и҆же посла́ни сꙋть ѿ ваⷵ да́ющи писа́нїѧ проша́хꙋ ѿвѣта ѻ҆ нихъ наꙁнамена́ннаго · е҆ли́ка же ѹ҆бо подоба́ше цр҃ю принести и҆ꙁвѣстиⷯ . и҆ ꙗ҆́же б҄ѣ въспрїѧта ѿпꙋсти . а҆ще б҄о въ ве́щеⷯ бл҃гораꙁꙋмїе съблюдете и҆ въ про́чїе и҆скꙋшꙋсѧ пови́ненъ вамъ бл҃гихъ бы́ти . ѻ҆ сиⷯ же по ча́сти ꙁаповѣдаю си́мъ , і҆ и́же ѿ мене посла́ни сꙋть побесѣдовати с ва́ми , ꙁдравъствꙋ́ите · Лѣта рм҃и , мⷵца диѻ҆скори дн҃ѧ к҃д · Црⷵка же посланїѧ съдержа́шесѧ си́це · Цр҃ь а҆нтїѻⷯ , лисїи бра́тꙋ ра́доватисѧ , ѿц҃ꙋ нашемꙋ въ боги премѣншꙋсѧ , хотѧщꙋ и҆же въ цр҃ьствїи сꙋщихъ несмѧте́нныⷯ бы́ти , къ своинстве́номꙋ прилѣжа́нїю . слы́шахомъ і҆ѹ҆де́и не бл҃говолѧщихъ ѿц҃а мое̑го повелѣнїи е҆же премѣни́тисѧ на е҆л̾лин̾скїа ꙁако́ны . н҄о и҆ꙁволѧюⷮ держа́ти своѧ ꙁа́повѣди . и҆ моле́нїа ради дарꙋютсѧ и҆мъ ꙁако́ны и҆хъ . хотѧщи же и҆ сїѧ ꙗ҆ꙁы́кꙋ бес мѧте́нїа бы́ти , сꙋди́хомъ тогда и҆мъ хра́м̾ съꙁда́ти , и держа́тисѧ по прароди́тельскомꙋ и҆хъ ꙁако́нꙋ · Бл҃го ѹ҆бо сътвори́ши аще послеши к ни́мъ и҆ десни́цꙋ даси . ꙗ҆́ко да поꙁна́вши наше прои̑ꙁоле́нїе бл҃годꙋшни бꙋ́дꙋт̾ , и҆ любе́ꙁни пребꙋ́дꙋтъ къ на́шемꙋ ꙁастꙋпле́нїю · Къ і҆ѹ҆де́ѻмъ же црⷵка посланїѧ си́цева бѣ · Цр҃ь а҆нтїѻⷯ ста́рцемъ і҆ѹ҆де́искимъ и҆ про́чимъ і҆ѹ҆де́ѻмъ ра́доватисѧ . а҆ще сдраⷡ‍҇ствꙋете да бꙋ́детъ ꙗ҆́коже хо́щемъ , и҆ сами же ꙁдравствꙋемъ · и҆ꙁ̾ꙗ̑ви наⷨ менелаи , хотѣсте ѿшеⷣши ваⷨ бы́ти съ нашими . ѿходѧ́щимъ ѹ҆бо да́же до дн҃е , л҃ , мⷵца ѯанѳїѧ дади́м же десни́цꙋ беꙁбоѧꙁни бы́ти і҆ѹ҆де́ѻмъ свои̑ми расхо́ды и҆ ꙁако́ны ꙗ҆́ко и҆ преже . и҆ ни е҆ді́нъ и҆хъ ни пое̑ді́номꙋ ѻ҆́браꙁꙋ стꙋжитъ ѻ҆ нераꙁꙋмѣнихъ · Посла́хомъ же и҆ менела́а ѹ҆тѣша́юща ваⷵ ꙁрдавъствꙋите · Лѣта , рм҃и . ѯанѳїа мⷵца е҃і дн҃ѧ посла́ша же и҆ ри́млѧне к ниⷨ посланїе и҆мѣющи си́це · Ки́ндъ меⷨмїискїи , и҆ ти́тъ манїискїи , ста́рцы риⷨстїи лю́демъ і҆ѹ҆де́искимъ ра́доватисѧ · ѻ҆ нихъ же лисїѧ сроⷣникъ цр҃евъ ѿпꙋсти вамъ , и҆ м҄ы събл҃говолѧ́емъ ꙗ҆́же сꙋди цр҃ю ѿвѣща́ти , скорѣе посли́те кого съꙁира́ти ѻ҆ сихъ , да поста́вимъ ꙗ҆́коже подоба́етъ вамъ · Мы б҄о и҆демъ ко а҆нтїѻхїи . сего ради ѹ҆скори́те и҆ посли́те нѣ́кои̑хъ да и҆ мы ѹ҆вѣмы кое̑ѧ е҆сте во́лѧ , ꙁдравъствꙋ́ите · Лѣта рм҃и , е҃і дн҃ѧ мⷵца ѯанѳїѧ ·
Глⷡ‍҇а , в҃і · Бы́вшимъ же ꙁавѣтомъ сиⷨ , лисїѧ ѿи̑де къ цр҃ю · Іѹде́и же ѻ҆ ꙁемле тѧжа́нїю бы́ша · ѻ҆ста́вшимъ же по мѣстом̾ вое̑во́даⷨ , тимоѳеи и҆ а҆пол̾лонїи сн҃ъ генеѻ҆в̾ , е҆ще же и҆ерони́мъ и҆ димофо́нъ , к си́м же и҆ никано́ръ кѷпрїа́рхъ , не ѻ҆ставлѧ́хꙋ и҆хъ бл҃гостоѧти и҆ ꙗ҆́же въ молча́нїю бы́ти · И҆ѻ҆п̾пїане же толи́ко сътвори́ша нече́стїе . моли́ша і҆ѹ҆де́и с ни́ми живꙋщих̾ , вни́ти въ прⷣеставленыѧ ѿ нихъ ладїи съ жена́ми и҆ ча́ды , ꙗ҆́ко ни еді́нѣи вра́ждѣ межⷣꙋ и҆ми настоѧ́щи , по ѻ҆́бщꙋ б҄о повеленїю грⷣаскꙋ . и҆ сїѧ въспрїѧ́вши и҆мъ ꙗ҆́ко въ ми́ръ хотѧ́ще , ничтоже проꙁрѣвше хотѧщихъ . ѿве́ꙁши и҆хъ погрꙋꙁи́ша бо́ле двꙋ соⷮ · Поꙁна же і҆ѹ́да бы́вшꙋю на сроⷣники своѧ поги́бель , въꙁвѣсти мꙋжемъ и҆же с ниⷨ , и҆ приꙁыва́ѧ пра́веднаго сꙋдїю б҃а . прїиде къ скверноѹ҆бїицаⷨ бра́тїи еⷢ‍҇ . и҆ приста́нища но́щїю пожже , и҆ ла́дїа попали . і҆ и҆ꙁбѣгшихъ же ѿ ѻ҆гнѧ̀ ꙁакла̀ . стра́нѣ же ꙁаклю́чшисѧ ѿи̑де . ꙗ҆́коже па́ки прїиде и҆ всѣхъ и҆ѻ ⷫ‍҇ пїѧ́нъ и҆ско́рени и҆ гража́нъство · Съраꙁꙋмѣ же и ѻ҆ и҆же въ а҆мнїи живꙋщимъ і҆ѹ҆де́ѻмъ симъ ѻ҆́браꙁомъ сътвори́ти хотѧ́щихъ , и҆ а҆мни́теⷩ‍҇ но́щїю ꙗ҆́тъ и҆ ꙁажже приста́нище съ столпомъ , ꙗ҆́коже ꙗ҆ви́тисѧ ꙁарѧⷨ ѻ҆гнѧ̀ въ і҆ерⷵлимѣ ста́дїи сꙋщи , см҃ · ѿтꙋ́дꙋ же ѿшеⷣшимъ ѳ҃ ста́дїи , пꙋть творѧ́хꙋ на тимоѳеѧ · Срѣтошасѧ с ни аравѧ́не множае , ҂е҃ мꙋжїи , и҆ конникъ  , е҃ сⷮо . е҆гда же браⷩ‍҇ ѕѣло творѧ́шесѧ . и҆ по́моⷳ‍҇ бж҃їѧ преспѣѧше ꙗ҆́же ѻ҆ і҆ѹ҆дѣ . прочїи а҆равѧ́не ѻ҆долѣни , проша́хꙋ ѿ і҆ѹ́ды десницꙋ себѣ да́ти , ѻ҆бѣща́юще па́стве да́тисѧ . и҆ въ прочихъ польꙁевати иⷯ · і҆ѹ́да же съраꙁꙋмѣ ꙗ҆́ко и҆́стинно въ мно́гихъ и ключи́мыхъ ѻ҆бѣща ми́ръ да́ти иⷨ . вꙁѧ́вши же десни́цꙋ ѿи̑доша въ странꙋ свою̀ · Ѡ҆бъѧ же и҆ нѣ́кои гра́дъ е҆фирꙋньскъ твердъ и҆ стѣна́ми ѻ҆гражден̾ , и҆же ѿ всѐсмѣшеныⷯ ꙗ҆́ꙁы́къ ѻ҆бита́шесѧ е҆мꙋже и҆мѧ каспинъ · Сꙋщїи же внꙋтри надѣ́ющесѧ на крѣпость стⷩ‍҇ѣ и҆ ѹ҆готова́нїе бра́шенъ . беⷥбоѧ̑ꙁнено творѧхꙋ і҆ѹ́де проклѧ́тїе и҆ хꙋленїе гл҃ющии ꙗ҆́же не подоба́етъ · Сꙋщїи же съ і҆ѹ́дою приꙁыва́юще вели́каго нача́лника мира . и҆же беꙁъ ѻ҆́вновъ и҆ миха́ническихъ а҆рган̾ , въ времена і҆сꙋса раꙁдрꙋши е҆рихо́нъ · Нападо́ша ѕвѣроѻ҆́браꙁно стенѣ и҆ вꙁѧ́ша граⷣ бж҃їимъ хотѣнїемъ беꙁ̾числена ꙁакланїѧ сътвори́ша · ꙗ҆́коже прилѣжа́щемꙋ приста́нищꙋ широта и҆мꙋщи ста́дїи дв҄ѣ , і҆ ѹ҆бїеныхъ кро́ви и҆сполнена ꙗ҆ви́сѧ . ѿтꙋдꙋ ѿи̑до́ша ста́дїи , ꙁ҃ соⷮ и҆ н҃ , и҆ прїидо́ша в хара́кꙋ къ гл҃емымъ тꙋвїиномъ і҆ѹде́ѻмъ · И҆ тимоѳе́ѧ же въ мѣстехъ не ꙗ҆́ша . н҄и е҆ді́но же дѣло съвръшивъ въꙁвратисѧ . ѻ҆ставльше стра́жꙋ въ нѣкое̑мъ мѣсте ѕѣло твердѣ . досиѳе́и же и҆ съсипа́тръ и҆же бѣхꙋ вое̑воды съ мак̾каве́ѻм̾ , и҆ꙁшедше погꙋби́ша ѿ тимоѳе́ѧ ѻ҆ста́вшихъ въ тверды́ни боле ҂і҃ мꙋжїи . и҆ мак̾каве́и же въчини во́ѧ своѧ и҆ поста́ви и҆хъ по́лкъ противꙋ поⷧ‍҇ка . и҆ на тимоѳе́ѧ пои́де и҆мѣ́ющи съ собо́ю , р҃к пѣшецъ , ко́нникъ же , ҂в҃ и е҃ соⷮ . поꙁна́ же тимоѳе́и прише́ствїе і҆ѹ́дино , повелѣ же́ны и҆ дѣти и҆ про́чаѧ ѹ҆готованїѧ въвестѝ въ тверды́ню нарица́емꙋю карнїю . б҄ѣ б҄о непобори́мо и҆ въсходꙋ невоꙁмо́жно мѣста ради тѣсноты̀ · Є҆гда́ же по́лкъ і҆ѹ́дыⷩ‍҇ прьвыи ꙗ҆ви́сѧ , и҆ бысть ѹ҆́жасъ на сꙋпоста́ты ѿ вс҄еви́дѧщаго страхⷶ бж҃їѧ , и҆ въ бѣгъство ѹ҆стремишасѧ е҆ді́нъ ѿ дрꙋга́го . ꙗ҆́ко множицею ѿ своиⷯ ѹ҆стра́шатисѧ , и҆ ѻ҆рꙋжїи свои̑ми ѹ҆да́рени ѻ҆слаблѧхꙋсѧ Творѧ́ше же і҆ѹ́да гоненїе прилѣжно ѹ҆бива́юще иноплеме́нникъ , и҆ простре ѿ нихъ ҂л҃ , мꙋжїи . сам же тимоѳе́и впаде въ странꙋ̀ досиѳе́ѧ и҆ сосипа́тра , и҆ многомъ моле́нїемъ молѧ́ше да жи́въ ѿпꙋ́ститсѧ . ꙁанѐ мно́гихъ ѹ҆бо сро́дники и҆ нѣкоиⷯ бра́тїю и҆мѣѧ́ше . и҆ си́хъ ѻ҆́бесловесити слꙋчитсѧ , а҆ще ѹ҆мретъ . вѣрꙋющим же и҆мъ мно́гихъ проше́нїи ꙁдра́ва е҆го пꙋсти́ша бра́тїи раⷣ‍ꙵ сп҃сенїѧ . и҆ꙁы́иде мак̾каве́и въ карнїю и҆ въ таргатїю и҆ ѹ҆бѝ , ҂к҃е  · Посиⷯ же погꙋбле́нїю , ѻ҆брати і҆ѹ҆да во́и на е҆фро́нъ граⷣ твердъ , в неⷨже живѧ́ше лисїѧ и҆ мно́жество ра́ꙁныⷯ ꙗ҆ꙁы́къ . ю҆́ноша же си́лнїи стоѧ́ще предъ стѣна́ми крѣпко бранѧ́хꙋ · в неⷨ же бѣхꙋ а҆ргани , и҆ прочїи во́искїи ѻ҆рꙋжїѧ . приꙁва́вше же си́лнаго съ дръжа́вою съкрꙋша́ющаго ра́тныхъ си́лы , вꙁѧша же градъ поⷣ рꙋкꙋ . и҆ ѹ҆би́ша и҆же внꙋтрь ҂к҃е . и҆ ѿшеⷣше ѿтꙋдꙋ и҆ ѹ҆стреми́шасѧ на скиⷴ‍҇ск̾ градъ , ѿстоѧщъ ѿ і҆ерⷵлима ста́деи х҃ · Свѣдѣтельствова́вшиⷨ же живꙋщимъ та́мо і҆ѹ҆деѻ҆мъ ѻ҆ скиⷴ‍҇скихъ гража́нехъ , ꙗ҆́ко и҆мѣ́ютъ бл҃гораꙁꙋмїе и҆ въ всѧ дн҃и и҆ времена̀ неключимыѧ творѧ́хꙋ бл҃годаре́нїе и҆мъ и҆ ѹ҆тѣше́нїе . и въ прочїю поⷧ‍҇ꙁꙋ родꙋ бѣша съ помощни . и҆ прїидо́ша въ і҆ерⷵлимъ дн҃е великаго праꙁдника седми́цаⷨ настоꙗ҆́҆́щи . и҆ по гл҃емїи же пенди́костїи , и҆доша проти́вꙋ горгїа страти́га и҆дꙋме́иска · и҆ꙁы́иде же с пѣшцы трема ты́сѧщами , и҆ ко́нникъ  , у҃ . и҆ сътвори́ша бра́нь и҆ слꙋчи́сѧ па́сти маломъ ѿ і҆ѹ҆де́и . досиѳе́и же нѣкто ѿ вакино́ра ко́нниⷦ‍҇ мꙋжъ крѣпокъ горгїю придержа́ше . ꙗ҆́ть е҆го ꙁа хлами́дꙋ и҆ ведѧ́ше чⷵтно и҆ хотѧ́ше нѣкто ѿ ко́нникъ ѳракїиских̾ , притекъ ꙗ҆ти жива проклѧто́го горгїю и҆ рамо рас̾сѣче , ѹ҆бѣжа́ же горгїѧ въ мари́сꙋ . во́и же горъгїевы на мно́ѕѣ бранѧхꙋсѧ и҆ ѹ҆трꙋж̾шесѧ . приꙁва̀ і҆ѹ҆да г҃а помо́щникⷶ и҆ вое̑во́дꙋ бра́ни быти . нача̀ гласоⷨ ѿч҃ескимъ съ пѣсньми и҆ во́племъ въꙁ̾пѝ , и҆ нечаѧ́нне на во́ѧ горгїевы нападе . і҆ѹ҆да же собра̀ во́и прїиде въ градъ ѻ҆дола́мъ · И҆ е҆гда седмыи дн҃ь прїиде по ѻ҆бы́чаю ѻ҆чище́нїѧ · в томъ мѣсте сꙋбо́тꙋ сотвори́ша . наѹ҆трїи же прїиде съ свои̑ми і҆ѹ́да да телеса̀ простертыхъ воꙁметъ и҆ с роди́тели положитъ въ гробѣхъ ѿческихъ · ѻ҆брѣто́ша же поⷣ риꙁами ѹ҆бїены ѿ даровъ и҆́дольскихъ , ѻ҆ них же ꙁакоⷩ‍҇ ꙁапреща́ше і҆ѹ҆деѻⷨ · Всѣмъ же ꙗ҆́вѣ бысть ꙗ҆́ко сеѧ ради вины падо́ша · Вс҄и ѹ҆бо блⷵвиша правыи сꙋдъ гн҃ь ꙗ҆ко та́ина сотворѝ ꙗ҆влена . и҆ къ моле́нїю ѻ҆брати́вшесѧ моли́ша да сътворе́ныи грѣхъ не воспомѧне́тсѧ · И҆ѹ́да же крѣпча́ише молѧ́ше люди снабдѣти себе беꙁъ грѣха̀ , ѻ҆чи́ма ви́дѧщи бы́в̾шаѧ грѣхъ ради · И҆ сътворъ ѿ мꙋжїи събра́нїе ѹ҆тва́рїи ꙗ҆́ко ҂в҃ дра́гмъ сребра̀ , и҆ посла̀ въ іерⷵлиⷨ принестѝ ꙁа грѣхи мрт҃выхъ жрътвꙋ . предобре и҆ ѹ҆годне творѧ̀ ѻ҆ воскр҃сенїи помишлѧ́ѧ · А҆ще б҄о паⷣшихъ въста́нїѧ не ча́етъ , на́ипаⷱ‍҇ ѹ҆бо былѝ срамоты ѻ҆ мр҃твыхъ моли́тисѧ . посемъ ꙁрѧ́и съ бл҃гочестїемъ ѹ҆сопшимъ добрѣ́ишее ѿло́женое бл҃годаре́нїе , прпⷣбїе и҆ бл҃гочестїе и҆ дары подадѐ . ѿню́дꙋже ꙁа ѹ҆мръшихъ моле́нїе сътворь грѣхи ѻ҆чисти́тъ · Глава̀ , г҃і · Лѣта рм҃ѳ , поꙁна і҆ѹ́да а҆н̾тїѻ́ха е҆ѹ҆па́тора прїити съ мно́жеством̾ на і҆ѹ҆де́ю , и҆ с ни́мъ лисїѧ приѻ҆браⷥныи е҆мꙋ и҆ наⷣ вещъми старѣ́ишїи . кождо и҆мꙋщи съ собо́ю си́лꙋ е҆́ллинъскꙋ пѣшецъ р҃і ти́сѧщъ , и҆ ко́нникъ , ҂е҃ и҆ т҃ , и҆ слоновъ к҃в , колесни́цъ с коса́ми т҃ · Смѣси же сѧ тѣмъ и҆ менела́и , и҆ съ вели́кою ле́стїю молѧ́ше а҆нтїѻ́ха не ради ѿч҃ествꙋ сп҃сенїѧ , мнѧ́сѧ въ нача́льство поста́витисѧ · Цр҃ь же цр҃еи въꙁдви́же ꙗ҆́рость а҆нтїѻховꙋ на нечестива . и҆ ѹ҆видѣ лисїю вино́ю бы́ти всѣхъ ꙁлыхъ , повелѣ ꙗ҆́ко ѻ҆быча́и е҆сть въ мѣстѣ ѹ҆бити веⷣше е҆го въ верїю , бѣ же в тоⷨ мѣсте стоⷧ‍҇пъ н҃ лакоⷮ и҆сполнъ пепелꙋ , се́и сосꙋды и҆мѣа́ше ѻ҆бносѧ́щъ ѻ҆́крⷵтъ во пропа́сть пепала . и҆ ꙁдѣ въ пепелъ воврещи повелѣ сщ҃ен̾ства граби́телѧ симъ его погонѧ́ющи на погꙋбленїе · И҆ сицево́ю смр҃тїю ꙁако́нопрестꙋпъникꙋ слꙋчи́сѧ ѹ҆мрѣти . ниже погребенїа полꙋчи менела́и препра́веⷣне . понеⷤ‍ⷷ б҄о мно́га съгрѣшенїѧ на ѻ҆лтари бж҃їемъ сътвори . е҆мꙋже ѻ҆́гнь и҆ пепелъ б҄ѣ ст҃ъ , и҆ ѻ́нъ въ пепелъ смр҃ти ѻ҆сꙋжденъ бы́сть · Но цр҃ь ѹ҆моⷨ не ѻ҆бꙋꙁдаⷩ‍҇ , грѧдѧ́ше ꙁлобнѣиша ѿц҃а свое̑го себе покаꙁа́ти і҆ѹ҆деѻ҆мъ . иⷯже і҆ѹ́да поꙁна̀ , повелѣ лю́демъ да дн҃ь и҆ но́щь г҃а воⷥꙁовꙋтъ · И҆же ꙗ҆́ко всегда и҆ нн҃ѣ поможетъ иⷨ ꙁако́на ради , ѿч҃ества и҆ ст҃го хра́мⷶ лишити хотѧ́щиⷯ . и҆ нн҃ѣ ма́ло препочивши лю́ди не ѻ҆ста́ви хꙋленїемъ ꙗ҆ꙁы́ческимъ поⷣрꙋчны́хъ бы́ти . всѣмъ та́коже вкꙋпѣ сътворѧ́ющиⷨ и҆ просѧ́щимъ ѿ г҃а млⷵрдїѧ , съ плачеⷨ и҆ постомъ по три дн҃и беⷥпреста́ни простерты , ѹ҆крѣпи и҆хъ і҆ѹ҆да и҆ повелѣ ѹ҆готоватисѧ · Сам̾ же і҆ѹ́да съ старцы совѣща первѣе нежели цр҃ь пꙋсти во́и въ і҆ѹ҆де́ю и҆ бы́ти града ѻ҆держа́нїю , и҆ꙁшеⷣшиⷯ сꙋдити ве́щи гн҃ею по́мощїю . даде же вла́сть во́и гв҃и ми́ра , моли своиⷯ мꙋ́жествене бранитисѧ даже до смр҃ти ꙁакоⷩ‍҇ ра́ди и҆ сщ҃енного града и҆ ѿч҃ества и҆ гражаⷩ‍҇ства , и҆ ѻ́крⷵтъ модина во́и поста́ви . даде же сꙋщимъ с нимъ ꙁна́менїе побѣдꙋ бж҃їю . съ ю҆́ноши же крѣпча́ишими и҆ꙁы́иде но́щїю на црⷵкїи ста́нъ , и҆ ѹ҆би въ ѻ҆полченїи , ҂д҃ , мꙋжїи . и҆ большаго ѿ слоновъ съ сꙋщими на немъ ѹ҆би , и҆ въ ко́нецъ вс҄е ѻ҆ полче́нїе стра́ха и҆ въꙁмꙋще́нїа и҆сполниша , і҆ и҆ꙁыи до́ша блаѕе · Посем же ꙗ҆влѧ́ющꙋсѧ дн҃и . по́мо щїю и҆ покрове́нїемъ гн҃имъ ꙁащища́еми · Цр҃ь ж прїѧ́тъ вкꙋше́нїе хра́брости і҆ѹ҆де́искїа . и҆ по кꙋша́шесѧ вни́ти въ мѣста , и҆ въ веѳ̾сꙋрскїѧ тверды́нѧ стра́жи і҆ѹ҆де́искїѧ прїиде , и҆ ѹ҆дарѧ́ѧ премѣни́шасѧ и҆ ѹ҆мали́шасѧ · Сꙋщїи же внꙋтрѣ і҆ѹ́да потре́бнаѧ посла̀ . въꙁвѣстиⷤ‍ⷷ таинаа сꙋпос та́тоⷨ родокоⷵ нѣкто и҆менемъ ѿ і҆ѹ҆де́искиⷯ во́и въꙁыскаⷩ‍҇ же бы́сть и҆ ꙗтъ и҆ ѹ҆бїенъ · Повтори ж цр҃ь сло́во съ веѳсꙋраны и҆ десни́цꙋ даде , и҆ прї ѧ́тъ да́ры ѿи̑де . и҆ съста́ви бра́нь съ і҆ѹ́дою , и преможен̾ бы́сть . ꙗ҆́коже поꙁна ѿмещꙋщасѧ фи ли́ппа въ а҆нтїѻхїи поставленаго наⷣ дѣтелми и҆ смѧте́сѧ , и҆ моли і҆ѹ҆де́ѻв̾ . повинꙋ же сѧ и клѧ́сѧ ѻ҆ всѣхъ пра́веⷣно , и҆ совѣтова . и҆ принес жрътвꙋ , и҆ чествова хра́мъ и҆ поми́лова мѣсто и҆ мак̾кавеѧ прїѧ́тъ , и҆ поста́ви страти́га ѡ птоломаи́ды да́же до герри́нська кнѧ́ѕьства · И҆ прїиде въ птоломаи́дꙋ , и҆ стꙋжа́хꙋ птоломаи́ дѧне ѻ҆ ꙁавѣтехъ , ꙁанѐ ѿверго́шаⷵ ꙁавѣти , и вꙁыиде на сꙋдище лисїѧ , и҆ ѹ҆ста́ви и҆ꙁбра́нное и҆ лю́ди ѹ҆тѣши . и҆ ѿи̑де въ а҆нтїѻ҆хїю И҆ си́це бы́сть црⷵко и҆схоже́нїе , и҆ па́ки въꙁ̾враще́ нїе ·
Глⷡ‍҇а , д҃і · По трїехъ же лѣтехъ прїиде въ і҆ѹ҆ де́искꙋю стра́нꙋ . дими́трїи селев̾кїев̾ съ мно́жествомъ ѕѣ́лным̾ , треⷯ ради гра́довъ приста́нищныⷯ и҆ ѹ҆держа стра нꙋ · и҆ ѹ҆бѝ а҆нтїѻ́ха и҆ е҆го приѻ҆бра́ꙁнаг лисїю . а҆лкиⷨ же нѣ́кто бы́выи пре́жде а҆рхїере́и , во́ лею же ѻ҆скверненъ въ времена̀ смѣшенїѧ . и҆ по мышлѧ́ѧ ꙗ҆́ко никимже ѻ҆́браꙁомъ нѣсть е҆мꙋ сп҃ сенїа , ниже прихоже́нїѧ къ ст҃омꙋ ѻ҆лтарю̀ Прїиде къ цр҃ю дими́трїю , рн҃а , лѣта . приносѧ е҆мꙋ вѣнецъ ꙁла́т̾ и҆ фини́ки , кси́м же и҆ цвѣти и҆же цр҃ковнїи сꙋще видѧхꙋсѧ . и҆ въ дн҃ь ѻ҆́нъ бысть въ млъча́нїи . ѹ҆смотри́ же вре́мѧ нераꙁꙋ мїю свое̑мꙋ и҆ приꙁва́сѧ дими́трїемъ въ собо́ръ , и҆ въпроше́нъ бысть . в кое̑мъ раⷥлоѕе и҆ совѣтѣ стоѧ́тъ і҆ѹ҆де́и , ксим же рече . гл҃емїи і҆ѹ҆де́и а҆сиде́и и҆хъже во́ждъ і҆ѹ҆да , и҆ мак̾каве́и брани строи́тели и҆ ра́спрѧ въꙁдвиꙁа́ютъ не помышлѧ́ютъ црⷵкаго бл҃гостоꙗ҆́нїѧ полꙋчи́ти . ѿню́дꙋже ѿлꙋчеⷩ‍҇ е҆смь прародительскїѧ сла́вы . сирⷱ‍҇ѣ сщ҃енонача́лъства . грѧды́и нн҃ѣ прїидо́хъ . прьвое ѹ҆бо полеꙁныхъ ради цр҃еви вѣрꙋ съдръжа́щи . второ́е же и҆ свои̑хъ гража́нъ соꙁираѧ преⷣреченыхъ ѹ҆бо беꙁъсловесїе , по всемꙋ роⷣ нашъ не мало ѻ҆жесточаеⷮ · Ко́ждо же сихъ ꙁна́но ти бꙋди ѠѼ цр҃ю ѻ҆ странѣ и҆ ѻ҆ стоѧ́нїю рода прораꙁꙋмѣ́и . по е҆мꙋже и҆́маши къ всѣм̾ любочл҃чїѧ бл҃госрѣте́нїе · донелиⷤ‍ⷷ б҄о і҆ѹ҆да е҆сть невоꙁмо́жно ми́ра полꙋчи́ти дѣтелеи . си́цевым же рече́ннымъ ѿ него . и҆ про́чїи дрꙋꙁи вра́ждꙋ и҆мꙋщи на і҆ѹ́дꙋ , раꙁждего́ша дими́трїѧ . приꙁва́ же ско́ро никано́ра гл҃ема старѣ́ишинꙋ е҆лефа́новъ и҆ вое̑водꙋ поста́ви і҆ѹ҆деѻ́м̾ , и҆ посла̀ да́въ ꙁа́повⷣѣ , самаго і҆ѹ́дꙋ ѹ҆бити і҆ и҆же с ни́мъ расточи́ти · поста́вити же а҆лки́ма а҆рхїере́ѧ вели́каго хра́ма · Тогда̀ ꙗ҆ꙁы́цы ѹ҆бѣгшїѧ въ і҆ѹ҆де́ю къ і҆ѹ́де , смѣси́шасѧ внеꙁа́пꙋ съ никаноромъ . хотѧ́ща і҆ѹ҆де́искаго неполꙋче́нїѧ и҆ бл҃говременїѧ гони́тели бы́ти · Слы́шавши же і҆ѹ҆де́и никано́рово прише́ствїе , и҆ повинове́нїе ꙗ҆́ꙁы́къ , поко́ивше ꙁеⷨлю молѧ́хꙋ даже до́ вѣка поста́вльшаго лю́ди своѧ прⷵно съ ꙗ҆вле́нїемъ въспомага́ѧ свое̑ѧ ради ча́сти · Повелѣвшꙋ же вое̑во́дѣ ско́ро ѿтꙋдꙋ дви́гнꙋшасѧ , и҆ смѣси́шасѧ съ страно́ю деса́влею · Си́монъ же братъ і҆ѹ́динъ сътворѝ съ никано́роⷨ бра́нь мале же ѹ҆страшисѧ нахожде́нїѧ раⷣ‍ꙵ сꙋпоста́тъ , ꙗ҆́коже слыша никаноⷬ‍҇ мꙋжество и҆же ѻ҆ і҆ѹ́де сꙋщиⷯ , и҆ бл҃годш҃їе и҆мже подвиꙁа́ютсѧ ꙁа ѿч҃ество и҆ страша́шесѧ сꙋда крове ради сътвори́ти · Сего ради посла̀ , посидо́на , і ѳеѻ҆до́та , и҆ маⷮтаѳїа , дати и҆ вꙁѧ́ти десни́цꙋ · На мно́ѕѣ же ѻ҆ семъ бывшꙋ совѣтꙋ , и҆ вое̑во́да къ мно́жествꙋ и҆ꙁнесе . всѣмъ е҆ді́но бысть и҆ꙁволе́нїе прїѧ́ти дрꙋжбꙋ . и҆ нареко́ша дн҃ь во́ньже на ѹ҆е̑дине́нїе сни́дꙋтсѧ , и҆ прїиде  , и҆ поста́виша комꙋждо сѣда́лище · Повелѣ же і҆ѹ́да въѻ҆рꙋженымъ быти гото́воⷨ въ мѣстѣ подо́бнѣ , да не когда ѿ сꙋпоста́тъ внеꙁа́пꙋ ѕлодѣѧнїе бꙋдеⷮ и҆ съвръше́нꙋ бесѣдꙋ сътвори́ша . пребысть же никано́ръ въ і҆ерⷵлимѣ , и҆ никое̑гоже ѕла̀ сътворѝ . ста́да же народовъ събра́нныхъ ѿпꙋстѝ · И҆мѣѧше же і҆ѹ́дꙋ всегда̀ въ лицы̀ и҆ дш҃евне прилежа́ше мꙋжꙋ . молиⷤ‍ⷷ е҆го жени́тисѧ и҆ ча́да сътвори́ти . и҆ ѻ҆женьсѧ бл҃гостоѧше и҆ соѻ҆бщисѧ жи́тїю · А҆лким же ви́дѧщи межⷣꙋ и҆ма бл҃гораꙁꙋмїе и҆ бы́вшаѧ совѣща́нїѧ · Прїиде къ дими́трїю и҆ гл҃аше , никанора вещемъ чюждим̾ мꙋдръствова́ти · і҆ѹ҆дꙋ же совѣт̾ника црⷵтва свое̑го въспрїѧти  . цр҃ь же въꙁꙗ̑ри́сѧ , и҆ стропти́выми ѻ҆клевета́нїи е҆го раꙁъсверѣпѣ · писа̀ никано́рꙋ рекꙋщи . ѻ҆ ꙁавѣща́нїѧхъ сихъ тѧ́жко ми е҆сть носити . повелѣва́ю же т҄и мак̾кавеѧ свѧꙁанⷶ посла́ти к на́мъ въ а҆нтїѻхїю  · Ѹ҆вѣдѣ же ѻ҆ си́хъ никано́ръ и҆ смѧтесѧ и҆ бѣдне пребыва́ше . не хотѧ ѿврещисѧ ꙁавѣща́наго , ꙁанѐ ничто́же видѣ ѻ҆би́дна въ мꙋжи . н҄о понеже цр҃ю съпротивитисѧ не бѣ бл҃говре́мѧ снабдѧ́ше воиⷩ‍҇ствоⷨ сїѧ съвершити · Мак̾каве́и же ви́дѧщи собою гроꙁнѣе дѣа́ти никанора , ѻ҆бычное срѣтнїе ѕвѣрско і҆мꙋща . раꙁꙋмѣ не ѿ блажа́иша быти прещенїѧ с҄и , собра̀ нема́ло и҆же ѻ҆́крⷵтъ себе , и҆ съкрысѧ ѿ никанора . поꙁна́ же дрꙋгъ е҆го ꙗ҆́ко роⷣнѣише ѿ мꙋжа ратꙋ́етсѧ , прїиде къ вели́комꙋ и҆ ст҃омꙋ хра́мꙋ , и҆ въꙁносѧ́щиⷨ подобныѧ жертвы повелѣ преда́ти мꙋжа · И҆м̾же е҆гда̀ съ клѧ́твою рекшимъ не вѣдѣти ка́мо е҆сть и҆ще́мыи . и҆ простеръ рꙋкꙋ на цр҃ковъ клѧⷮсѧ рекꙋщи , а҆ще не предасте ми свѧ́ꙁана і҆ѹ́дꙋ . т҄о бж҃їи храⷨ в равнинꙋ сътворꙋ и҆ ѻ́лтарь раскопа́ю , и҆ капище дїѻнисїю сътворю ꙁдѐ . и҆ сїѧ рекъ ѿи́де · Жръцы же въꙁдѣ́юще рꙋцѣ на́ нб҃о приꙁывахꙋ строи́телѧ и҆ съпоборьника ꙗꙁыка и҆хъ , сꙋщаго всегда , сїѧ рекꙋщи · Ты г҃и всѣхъ сы́и , не требꙋ́ѧи ничтоже бл҃говолил̾ е҆си храмъ ѻ҆бита́нїѧ твое̑го быти в насъ · И҆ нн҃ѣ ѠѼ ст҃е всѧкого ѻ҆сщ҃енїѧ и҆ г҃и , съхрани въ вѣк̾ несквернеⷩ‍҇ храмъ твои секраты ѻ҆чищеныи · ꙁагради́ же всѧка ѹ҆ста̀ неправеⷣна . раꙁїи же нѣ́кто ста̀рецъ ѿ і҆ерⷵли́ма ѻ҆клеветаⷩ‍҇ бысть никанорꙋ · Мꙋжъ любополитъ и҆ ѕѣло добрѣсло́выи . и҆ по бл҃гораꙁꙋмїю ѿц҃ъ і҆ѹ҆деѻ҆мъ и҆меновашесѧ · Бысть б҄о въ прежниⷯ временеⷯ смѣшенїѧ сꙋдъ вносѧ і҆ѹ҆де́иства ради си́цевъ , ꙗ҆́ко тѣло и҆ дш҃ꙋ предаа́ше съ всѧкимъ прилѣжанїемъ · Хотѧ́ше же ника́норъ и҆ꙁ̾вѣстно ꙗ҆вити не́нависть ю҆́же и҆мѣ на і҆ѹ҆де́и , посла̀ во́инъ пѧть соⷮ ꙗ҆́ти е҆го . мнѧше б҄о ѻ҆́наго ꙗ҆́вши сиⷨ съдѣлати по́леꙁнаѧ . мно́жествꙋ же хотѧ́щꙋ столпъ раскопа́ти и҆ дворныи двери раꙁдрꙋша́ющи , і҆ повелѣша ѻ҆́гнь принести и҆ двери ꙁажещи · Є҆гда̀ и҆маше е҆го мечемъ сѧ пораѕи . лꙋче хотѧ ѹ҆́мрети неже л҄и врагомъ поⷣрꙋчникъ быти , и҆ своѐ бл҃гороⷣство ѻ҆беⷥчестити . скоростиⷤ‍ⷷ ради не смр҃тна ꙗ҆́ꙁва бысть , наро́доⷨ же двери раꙁбива́ющимъ , ѻ҆́н̾ же притекъ дръꙁновенне на стѣнꙋ сверже самъ себе мꙋжествено наро́ды , ѻ҆ни же а҆́бїе раꙁбѣгошасѧ паденїѧ е҆го ради . и҆ паде посредѣ и҆хъ . е҆ще же дыхаше раꙁжеⷩ‍҇ дш҃ею воста̀ , кро́виⷤ‍ⷷ е҆го ѕѣлне текꙋщи , и҆ тѧжча́ишими ранами бысть ꙗ҆́ꙁвенъ . и҆ теча̀ нароⷣ прои̑де , и҆ ста̀ на нѣ́коемъ ка́мени высоцѣ , и҆ ѹ҆же беⷥ кро́ви бысть · ѻ҆бъѧ́тъ внꙋтренѣѧ своѧ̀ ѻ҆бѣма рꙋка́ма врьжесѧ на наро́ды . въꙁыва́ю̑щи владꙋщаго животоⷨ и҆ дх҃омъ . сїѧ е҆мꙋ̀ па́ки воꙁдати , и҆ сиⷨ ѻ҆́браꙁоⷨ живота̀ гонꙁе ·
Глⷡ‍҇а , е҃і · Никано́р же ꙗ҆́ко ви́дѣ і҆ѹ́дꙋ бити въ мѣстехъ самарїи помысли съ всѣмъ ѹ҆стремленїемъ дн҃е сꙋботнаго сътворити бра́нь · По нꙋжди же последꙋ́юще е҆мꙋ і҆ѹ҆де́и и гл҃юще , ника́коⷤ‍ⷷ сице ѕвѣрьскы и҆ варьвар̾скы сътвориши · сла́вꙋ же воꙁда́и ст҃ыни , и҆ почти вс҄ѧ видѧщаго . нечестивыи же вопроси а҆ще е҆сть си́лныи на́ нб҃си , и҆же повелѣ праꙁнова́ти дн҃ь сꙋбо́тныи · Ѡ҆́нѣм же ѿвѣщавшиⷨ , е҆сть г҃ь живъ се́и на́ нб҃си си́лен̾ , и҆же повелѣ праⷥновати сеⷣмыи дн҃ь · Ѡ҆́н же рече и҆ а́ꙁъ си́ленъ е҆смь на ꙁемлѝ , повелѣва́ѧи прїѧти ѻ҆рꙋжїѧ и҆ потребнаѧ цр҃еви и҆спо́лнити . ѻ҆баче же не воꙁдръжа сътвори́ти и҆ꙁлїѧ́ннаго совѣта · Ника́норъ же вели́кою горды́нею воꙁдвижеⷩ‍҇ , помысли ѻ҆́бщꙋю бра́нь състави́ти на і҆ѹ҆дꙋ · Маккаве́и же всегда̀ надѣѧ́шесѧ съ всѣмъ ѹ҆пова́нїемъ ꙁастꙋпленїе ѿ г҃а полꙋчи́ти . и҆ ѹ҆тѣшаше свои̑хъ да не ѹ҆боѧ́тсѧ пришествїа ꙗ҆́ꙁыкъ . и҆мѣ́ющи же въ ра́ꙁꙋме преⷣбы́вшꙋю иⷨ ѿ нб҃си по́мощъ · і҆ нн҃ѣ чаюⷮ ѿ вседръжителѧ быти себѣ побѣде и҆ по́мощи . и҆ накаꙁа и҆хъ ѿ ꙁа́кона и҆ прⷪ‍҇ркъ , въспомина́ѧ иⷨ предъбы́вшаѧ поⷣвиги , и҆ ѹ҆сердны и҆хъ сътвори . и҆ та́ко дш҃ами иⷯ воꙁдви́же въкꙋпѣ покаꙁа и҆мъ ꙗ҆́ꙁы́ческа льщенїѧ , и҆ клѧ́твамъ престꙋпленїѧ . кое̑гождо и҆хъ въѻ҆рꙋжи не щи́томъ и҆ ко́пїи ѹ҆тверженїи , н҄о словесы̀ благи́ми ѹ҆тѣши . и҆ скаꙁа̀ со́нъ достовѣренъ , и҆ ѹ҆тробы всⷯѣ въꙁвесели · бы́сть же е҆го си́цево видѣнїе . ѻ҆ни́ю бывшаго а҆рхїере́ѧ мꙋжа добраго и҆ бл҃гаго , срамли́ва видѣнїеⷨ кротка же ѻ҆браꙁом и҆ бе́сѣдою лѣпа и҆же ѿ дⷮѣства прилежа́щаго всѣмъ бл҃гим̾ , рꙋцѣ въꙁдѣжꙋща моли́ти ꙁа всѧ̀ лю́ди і҆ѹ҆де́искїѧ · посемъ ꙗ҆ви́тисѧ і҆ и́наго мꙋжа сѣдинами и҆ сла́вою ди́вна  , и҆ вели́ко бл҃голѣпїе бы́ти ѻ́крⷵтъ е҆го · ѿвѣща́вшаго же ѻ҆нїю и҆ рекшаго , се́и е҆сть братолюби́тель и҆ мно́го мл҃ѧсѧ ѻ҆ лю́дехъ и҆ ѻ҆ ст҃ѣмъ гра́дѣ , і҆еремїѧ бж҃їи прⷪ‍҇ркъ · просте́ршꙋ же і҆еремїи десни́цꙋ да́ти і҆ѹ́дѣ ме́чь ꙁла́тъ . да́вши же въꙁ̾гласѝ сїѧ , прїими ст҃ыи мечь даръ ѿ б҃а , и҆мже съкрꙋши́ши сꙋпоста́ты . ѹ҆крѣпльше же сѧ і҆ѹ́диными словесы̀ пребл҃гими , и҆миⷤ‍ⷷ въѻрꙋжи́шасѧ , и҆ дш҃а ю́ношъ и҆спра́вишаⷵ , вое̑ва́ти и҆ бра́тисѧ крѣпко да ѿ ве́щеи си́ла поꙁна́етсѧ . ꙁанѐ сего раⷣ‍ꙵ храмъ ст҃ыи и҆ градъ погиба́ше . бѣ́ бо ѻ҆ жена́хъ и҆ ча́дехъ , е҆ще же и҆ ѻ҆ бра́тїи и҆ ѹ́жикахъ въ бѣдѣ ѹ҆мале́нїѧ живꙋщимъ . ве́лїи же быⷵ и҆ прьвыи страⷯ и҆же ꙁа ст҃ыню хра́ма . такожⷣе и҆ въ градѣ сꙋщимъ бѣдне въꙁмꙋще́ныⷨ гръдаго ради совѣт́а . ꙗ҆ко всⷨѣ ѹ҆жѐ ча́ющимъ сꙋдꙋ пришеⷣшꙋ . и҆ сꙋпоста́томъ ѹ҆жѐ смѣсившимсѧ и҆ во́и съчине́ни . и҆ ꙁвѣри и҆ ко́нницы въ бл҃говре́меннѣ мѣстѣ на лѣхи въчине́ни . съраꙁꙋмѣва́ѧ же мак̾каве́и мно́гих̾ прише́ствїе , и҆ ѻ҆рꙋжїи раꙁли́кихъ ѹ҆краше́нїе , и҆ сверѣп̾ства ꙁвѣреи . просте́рши рꙋцѣ на́ нб҃о , приꙁыва́ше чю́до творѧ́щаⷢ‍҇ и҆ ниꙁꙋ ви́дѧщаго г҃а , и҆же не по ѻ҆рꙋжїемъ си́лы , н҄о ꙗ҆́коже годѣ е҆мꙋ даⷵ досто́инымъ ѻ҆долѣ́нїе · рече же приꙁыва́ю симъ ѻ҆браꙁомъ · Ты̀ влⷣко посла́лъ е҆си а҆гг҃ла твое̑го при е҆ꙁекїи цр҃и і҆ѹдинѣ , и҆ ѹ҆би́лъ е҆си ѿ во́евъ сенахири́мовыхъ , р҃п҃҂е҃ · и҆ нн҃ѣ влⷣко силныи на нб҃сехъ послѝ а́гг҃ла твое̑го бл҃га пред̾ на́ми въ стра́сѣ и҆ тре́петѣ вели́чества мы́ш̾ца твое̑ѧ , да ѹ҆боѧтсѧ съ хꙋле́нїемъ пришеⷣшїи на лю́ди твоѧ · и҆ се́и же сице помоли́сѧ . никано́ръ і҆ иже с нимъ съ трꙋба́ми и҆ пѣсньми подвиꙁа́хꙋсѧ . і҆ѹ́да же съ приꙁыва́нїемъ и҆ мл҃твами смѣси́сѧ съ сꙋпостаты . рꙋка́ма б҄о бо́рющисѧ , г҃а же срⷣцемъ молѧ́щи . простроша боле л҃҂е , ꙗ҆́вле́нїемъ бж҃їимъ ѕѣло въꙁра́довавшесѧ · Бы́сть же по пораже́нїю и҆ съ ра́достїю въꙁвраща́хꙋсѧ , и҆ поꙁна́ша никано́ра паⷣша съ ѻрꙋжїи свои̑ми . бывшꙋ же во́плю и҆ смѧте́нїю блⷵвѧхꙋ си́лнаго ѿч҃ескимъ гла́сомъ . и҆ повелѣ и҆же ꙁа всѧ́кꙋ плоть и҆ дш҃ꙋ и҆ граⷣ свое̑го ро́да , и҆ во́ꙁрастъ прьвоподви́жникъ и҆ бл҃гораꙁꙋмїѧ снабди́тель і҆ѹ́да , никано́ровꙋ главꙋ̀ и҆ рꙋкꙋ съ рамоⷨ ѿсѣщи , и҆ принести въ і҆ерⷵлимъ . и҆ пришеⷣше же та́мо и҆ съꙁва̀ всѧ колѣна ꙗ҆́ꙁы́ка свое̑го и҆ жръцевъ і҆ и҆же въ кра́ю сꙋщиⷯ . и҆ ста̀ преⷣ ѻ҆лтареⷨ . и҆ покаꙁа̀ и҆мъ главꙋ̀ никано́ровꙋ и҆ рꙋкꙋ хꙋленїѧ ю́же прострѐ на храм̾ ст҃ыи вседръжи́телѧ въꙁносѧсѧ · и҆ ꙗ҆ꙁы́къ нечести́ваго никано́ра ѿсѣчь и҆ повелѣ раⷥдроби́ти птицаⷨ , рꙋкꙋ же беꙁꙋмнаго противꙋ цр҃кви въꙁвѣ́сити · Вси́ же на́ нб҃о блⷵвиша г҃а прꙗ̑вле́наго , рекꙋщи , блⷵвеⷩ‍҇ съхрани́выи мѣсто свое нескве́рно . въꙁвѣси же никаноровꙋ главꙋ̀ на кра́ю , и҆ꙁвѣстна всⷨѣ и҆ ꙗ҆влѧ́ѧ гн҃еѧ по́мощи ꙁна́менїе · И҆ повелѣша вс҄и ѻ҆́бщиⷨ совѣтоⷨ ника́коже ѻ҆ста́вити беⷥ праꙁнⷣова́нїа дн҃и сего , и҆мѣти же пра́ꙁниⷦ‍҇ сей , г҃і дн҃ѧ , в҃і мⷵца . а҆дар̾ же гл҃етсѧ сѷрїискиⷨ гласоⷨ , прⷣе е҆ді́ныⷨ днеⷨ мардохе́ева дн҃и · ꙗ҆́же бо ѻ҆ никано́рѣ и҆мѣ́ютсѧ си́це . и҆ ѿ тⷯѣ вре́меⷩ‍҇ ѹ҆дръжа́сѧ граⷣ ѿ е҆вре́и · И҆ аⷥ ꙁдѣ ѻ҆ставлю сло́во . и҆ а҆ще ѹ҆бо бл҃го и҆ пра́во съчине́нїю семꙋ̀ и҆ саⷨ хотⷯѣ , а҆ще же бл҃госъврьше́не и҆ въ мѣрꙋ сїе врꙋче́но м҄и быⷵ . ꙗ҆́коже бо вино̀ по всемꙋ̀ пи́ти и҆лѝ всегⷣа вода̀ съпроти́вно еⷵ . иⷨже ѻ҆браꙁоⷨ вино̀ с водо́ю смѣшава́ти весели́тъ и҆ блгⷣть скончава́етъ . такожⷣе съчине́нїе и҆ ѹ҆краше́нїе сло́ва весели́тъ слꙋхи послꙋшаю̑щихъ  . в сем̾ же бꙋди и҆ скон̾ча́нїе ·
Конецъ вторы́хъ кни́гъ мак̾каве́искихъ . и҆ ма́ють в себѣ гла́въ , е҃і · 
