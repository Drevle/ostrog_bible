Ѿ МАⷮЏЄ́А С҃ТОЄ БЛ҃ГОВЊСТВОВАНІ́Є
Глⷡ‍҇а , а҃ . ꙁаⷱ‍҇ , а҃ . Кни́га роⷣства і҆ѵ҃ хв҃а , сн҃а дввⷣа , сн҃а а҆враа́млѧ · А҆враа́мъ родѝ і҆саа́ка · И҆саак же родѝ і҆а́кова · і҆а́ков же родѝ і҆оу́дꙋ и҆ бра́тїю е҆го · И҆оу́да же родѝ фареса и҆ ꙁа́ра , ѿ ѳама́ры · фаре́с же родѝ е҆сро́ма · е҆сро́м же родѝ а҆ра́ма · а҆ра́м же родѝ а҆минада́ва . а҆минада́в же родѝ наа̑ссо́на . наа̑ссо́н же родѝ салмо́на · салмо́н же родѝ въѻ́ꙁа , ѿ раха́вы . воѻ́ꙁ же родѝ ѻ҆ви́да ѿ рꙋѳы · ѻ҆виⷣ же родѝ і҆ессе́а . і҆ессеиⷤ‍ⷷ родѝ дв҃да цр҃ѧ · двⷣъ же цр҃ь родѝ соло́мона , ѿ ѹрїины . Соло́мон же родѝ ровоа́ма · ровоа́м же роⷣ‍ꙵ а҆ві́а . а҆вїа же родѝ а҆́сса . а҆́сса же родѝ і҆ѻ҆сафата . і҆ѻ҆сафа́т же родѝ і҆ѻ҆ра́ма · И҆ѻ҆ра́м же родѝ ѻ҆ꙁі́ю . ѻ҆ꙁі́а же родѝ і҆ѻ҆аѳа́ма · і҆ѻ҆а̑ѳаⷨ же родѝ а҆ха́ꙁа . а҆хаꙁ же родѝ е҆ꙁекію . е҆ꙁекі́а же родѝ манасїю · Манасїа же родѝ а҆мо́на · а҆мо́н же роⷣ‍ꙵ і҆ѻсїю . і҆ѻ҆сїа же родѝ е҆хонїю , и҆ братїю е҆го , въ преселе́нїе вавѷло́нское · По преселе́нїи же вавѷло́нстѣмъ , і҆е̑хонїа родѝ , салаѳїилѧ . салаѳїиль же роⷣ‍ꙵ ꙁороваве́лѧ . ꙁороваве́л же родѝ , а҆виоу́да · а҆виоу́д же родѝ е҆лїакі́ма · е҆лиакі́м же роди а҆ꙁора . а҆ꙁо́р же родѝ садо́ка · садо́к̾ же родѝ а҆хі́ма . а҆хи́м же родѝ е҆лиоу́дꙋ . е҆лиоу́д же роⷣ‍ꙵ е҆леа̑ꙁа́ра · е҆леа̑ꙁа́р же родѝ матѳа́на . маⷮѳа́н же родѝ і҆а́кова · і҆а́ков же родѝ і҆ѻ́сифа , мꙋжа мр҃їина , і҆ꙁ неа́же родис́ѧ і҆с҃ гл҃емыи х҃с · Всѣх̾ же родо́въ ѿ а҆враа́ма до дв҃да , родове четы́ринадесѧте · И҆ ѿ дв҃да до преселе́нїа вавѷло́ньскаго , родове четы́рина́десѧте · И҆ ѿ преселе́нїа вавѷлоньскаго до х҃а , ро́дове четы́ринадесѧте · ꙁаⷱ‍҇ , в҃ · И҆ѵ҃ хв҃о рожⷣество , си́це б҄ѣ · ѻ҆брꙋченѣ ѹбо бы́вши мт҃ри е҆го мр҃їи , і҆ѻ҆́сифови , пре́же даже не сни́тисѧ и́ма , ѻбрѣтесѧ и҆мꙋ́щи въ чревѣ ѿ дх҃а ст҃а · і҆ѻ́сиф же мꙋжъ еа̀ пра́веденъ сыѝ , и҆ не хотѧ еа̀ ѻ҆бличи́ти , въсхотѣ та́и пꙋсти́ти ю҆̀ · Сіа́ же е҆мꙋ помы́слившꙋ , с҄е а҆́гг҃лъ гн҃ь въ снѣ ꙗ҆ви́сѧ е҆мꙋ̀ , гл҃ѧ , і҆ѻ́сифе сн҃ꙋ двⷣвъ , не ѹбо́исѧ прїа́ти мр҃їа́мъ жены твоеа̀ · Рожⷣьшее б҄о сѧ в не́и , ѿ дх҃а е҆сть ст҃а · родиⷮ же сн҃а , и҆ нарече́ши и҆мѧ е҆мꙋ̀ і҆с҃ . то́и б҄о сп҃се́тъ лю́ди своѧ̀ ѿ грѣхъ иⷯ . се́ же вс҄е бы́сть , да събꙋ́детсѧ рече́ное ѿ г҃а пррⷪ‍҇комъ гл҃ющимъ · с҄е дв҃аа въ чревѣ прїи́метъ , и҆ роди́тъ сн҃а , и҆ нарекꙋтъ и҆мѧ е҆мꙋ̀ е҆мманꙋи̑лъ , е҆же е҆сть скаꙁа́емо с на́ми б҃ъ · въста́в̾ же і҆ѻ́сифъ ѿ сна̀ , сътворѝ ꙗ҆́коже повелѣ е҆мꙋ̀ а҆́гг҃лъ гн҃ь . и҆ прїаⷮ женꙋ̀ свою̀ и҆ не ꙁнаа́ше еѧ̀ , до́ндеже родѝ сн҃а свое̑го первенца̀ , и҆ наречѐ и҆мѧ е҆мꙋ і҆с҃ ·
Глⷡ‍҇а , в҃ . ꙁаⷱ‍҇ , г҃ · Ис҃ꙋ же ро́жⷣьшꙋсѧ въ ѳлее̑мѣ и҆ѹ҆дѣ́истѣмъ , въ дн҃и и҆́рода цр҃ѧ · Се̑ влъ́сви ѿ въсто́къ прїидо́шѧ въ і҆е̑рⷵли́м̾ гл҃юще , гдѣ е҆сть рожⷣеѝсѧ цр҃ь и҆ю̑де́искы́и; Видѣ́хомъ б҄о ѕвѣꙁдꙋ е҆го на въсто́цѣ , и҆ прїидо́хомъ поклони́тисѧ е҆мꙋ · слы́шав̾ же и́роⷣ цр҃ь , смꙋтисѧ , и҆ вс҄ѧ і҆е̑рⷵли́ма с нимъ . и҆ събравъ вс҄ѧ пръ́восщ҃е́нникы , и҆ кни́жникы люⷣскыѧ̀ , въпраша́ше ѿ ниⷯ , гдѣ х҃с ражⷣа́е̑тсѧ; ѻ҆ни же реко́ша е҆мꙋ̀ , въ виѳлее́мѣ і҆ѹ҆дѣ́истⷨѣ . Та́ко б҄о пи́сано е҆сть пррⷪ‍҇комъ . и҆ т҄ы виѳлее́мъ ꙁемле і҆ѹ́дова , ничи́мже менши е҆си въ влⷣкахъ і҆о́у̑довахъ · и҆с тебѐ б҄о и҆ꙁы́дет̾ вожⷣь , и҆же ѹ҆пасеⷮ лю́ди моѧ̀ і҆и҃лѧ · Тогда̀ и҆роⷣ та́и приꙁва̀ влъхвы , и҆ і҆спытоваше ѿ нихъ вре́мѧ ꙗ҆́влъшаасѧ ѕвѣꙁды̀ . и҆ посла́в̾ и҆хъ въ виѳлееⷨ , речѐ . шеⷣше , и҆спыта́ите и҆ꙁвѣ́стно ѻ҆ ѻ҆троча́ти · е҆гда же ѻ҆брѧ́щете , въꙁвѣсти́те м҄и . ꙗ҆́ко да и҆ а́ꙁъ шеⷣ поклонюсѧ е҆мꙋ · ѻ҆ни же послꙋшавше царѧ̀ , и҆до́шѧ · и҆ се ѕвѣꙁда̀ ю҆̀же видѣшѧ на въсто́цѣ , и҆дѧ́ше прⷣе ни́ми . до́ндеже пришеⷣши ста̑ връхꙋ̀ и҆дѣже б҄ѣ ѻ҆троча̀ . ви́дѣв̾ше же ѕвѣꙁⷣꙋ , въꙁра́довашѧⷵ ра́достїю ве́лїею ѕѣло̀ . И҆ пришеⷣше въ хра́минꙋ видѣшѧ ѻ҆троча̀ с марїею ма́терїю его . и҆ падъше поклони́шасѧ е҆мꙋ · и҆ ѿвръꙁше съкро́вищѧ своѧ̀ , принесо́шѧ е҆мꙋ да́ры . ꙁлато , и҆ лива́нъ , и҆ сми́рнꙋ , и҆ вѣ́сть прїемше въ снѣ не въꙁврати́тисѧ къ и́родꙋ · и҆нѣм̾ пꙋтеⷨ ѿи̑до́ша въ странꙋ свою̀ · ꙁаⷱ‍҇ д · Ѿшеⷣшим же и҆́мъ , с҄е а҆́гг҃лъ гн҃ь въ снѣ ꙗ҆ви́сѧ і҆ѻ́сифꙋ гл҃ѧ , въста́въ поимѝ ѻ҆тро́ча и҆ мт҃ре е҆го , и҆ бѣжи въ е҆гѷпет̾ . и҆ бꙋ́ди та́мо , до́ндеже рекꙋ т҄и . хощетъ б҄о и҆роⷣ и҆ска́ти ѻ҆троча́те да погꙋбиⷮ е҆̀ · ѻ҆́н же въста́въ , поѧ̑тъ ѻ҆троча̀ и҆ мт҃ре е҆го но́щїю , и҆ ѿиде въ е҆гѷпеⷮ . и҆ бѣ та́мо до ѹ҆ме́ртїа и҆́родова · да събꙋ́детсѧ рече́но́е ѿ г҃а пррⷪ‍҇комъ гл҃ющемъ , ѿ егѷпта въꙁваⷯ сн҃а мое̑го · Тогда̀ и҆роⷣ видѣвъ ꙗ҆ко порꙋга́нъ быⷵ ѿ влъ́хвъ , раꙁгнѣвасѧ ѕѣло̀ · и҆ посла́въ , и҆ꙁбѝ вс҄ѧ дѣти , сꙋщаѧ̀ въ виѳлее́мѣ , и҆ въ всѣх̾ предѣ́лехъ е҆го , ѿ двою̀ лѣтꙋ и҆ нижа́иша , по́ времени е҆же и҆ꙁвѣстно и҆спыта̀ ѿ влъ́хвъ · Тогда̀ сбы́стьсѧ рече́ное и҆ере ̑ мїемъ пррⷪ‍҇комъ гл҃ющемъ , глⷵа в р́амѣ слы́шанъ бысть , пла́чь и҆ рыда́нїе и҆ во́пль мно́гъ . рахи́ль пла́чющисѧ чѧдъ свои̑хъ , и҆ не хотѧ́ше ѹтѣшитисѧ , ꙗ҆́ко нѣ сꙋт̾ · ѹ҆мръшꙋ же и҆́родꙋ . с҄е а҆гг҃лъ гн҃ь въ снѣ ꙗви́сѧ и҆ѻ́сифꙋ въ е҆гѷптѣ , гл҃ѧ . въста́въ поимѝ ѻ҆троча̀ и҆ мт҃ре е҆го , и҆ и҆дѝ в ꙁемлю і҆и҃левꙋ . и҆ꙁ̾мро́шѧ б҄о и҆щꙋщеѝ дш҃ꙋ ѻ҆троча́те · ѻ҆́н же въставъ , поѧ́тъ ѻ҆троча̀ и҆ мт҃ре е҆го , и҆ прїиде в ꙁемлю і҆и҃левꙋ · Слы́шав̾ же ꙗ҆́ко а҆рхела́и црⷵтвꙋе̑тъ въ і҆ѹ҆де́й в мѣсто ирода ѿц҃а свое̑го̀ , ѹ҆боѧ́сѧ та́мо и҆ти . вѣсть же прїе́мъ въ снѣ ѿи́де въ пре́дѣлы галиле́искїа . и҆ пришⷣе всели́сѧ въ́ градѣ нарица́емѣмъ наꙁеретъ ꙗ҆́ко да сбꙋдетсѧ рече́ное пррⷪ‍҇кы , ꙗ҆́ко наꙁоре́и наречетсѧ · Глаⷡ‍҇ , г҃ . Ꙁаⷱ‍҇ , е҃ · Въ̀ дн҃и же ѻ҆́ны , прїиде і҆ѻа́нн̾ крⷵти́тель проповѣдаа в̾ пꙋсты́ни і҆ѹ҆де́истѣѝ , и҆ гл҃ѧ . пока́итесѧ , прибли́жи б҄о сѧ црⷵтвїе нбⷵное · Се́й б҄о еⷵ рече́ныи і҆са́йемъ пррⷪ‍҇комъ , глющеⷨ , глⷵа въпїю́щаго в̾ пꙋсты́ни . ѹ҆гото́ваите пꙋть гн҃ь пра́вы творите стеѕѧ̀ е҆го̀ . са́м же і҆ѻа́ннъ и҆мѧ́ше ри́ꙁꙋ свою̀ ѿ вла́съ вельбꙋжⷣь , и҆ по́ѧсъ ѹ҆смѣнъ ѻ҆ чреслѣхъ свои̑хъ . снѣ́дь же е҆го̀ б҄ѣ , прꙋжїе и мⷣе дивїи · Тогда̀ и҆схожда́ше к немꙋ і҆ерⷵли́ма , и҆ вс҄ѧ і҆ѹ҆деа , и҆ вс҄ѧ страна̀ і҆ѻ҆рда́нскаа̀ . и҆ кр҃ща́хꙋсѧ въ і҆ѻ҆рда́ни ѿ него̀ , и҆сповѣдающе грѣхы̀ своѧ̀ · Видѣ́в же мно́гы фарисе́а и҆ саⷣдꙋке́а грѧдꙋщ́а на кр҃щенїе е҆го , речѐ и҆мъ . рожⷣенїа е҆хи́днова , кт҄о скаꙁа вамъ бѣжати ѿ бꙋ́дꙋщаго гнѣ́ва; сътвори́те ѹ҆́бо плⷣо достои́нъ покаа́нїа . и҆ не начина́ите гл҃ати в себѣ , ѿц҃а и҆́мамы а҆враа́ма . гл҃ю б҄о вамъ , ꙗ҆ко мо́жетъ б҃ъ ѿ ка́менїа сего̀ въꙁⷣви́гнꙋти чѧ́да а҆враа́мꙋ · Ѹ҆же б҄о и҆ секі́ра при́ корени древа лежи́тъ . всѧко ѹ҆бо древо и҆́же не твори́тъ плода добра̀ , посѣка́емо быва́етъ , и҆ въ ѻ҆гнь вмѣта́емо · А҆́ꙁъ ѹ҆бо кр҃ща́ю в҄ы водо́ю , в̾ покаа́нїе . грѧды́и же по мн҄ѣ , крѣпли́и мене еⷵ , е҆мꙋже нѣ́смь досто́инъ сапогѝ понестѝ , то́й в҄ы крⷵтитъ дх҃оⷨ ст҃ым̾ и҆ ѻ҆гнеⷨ . Є҆мꙋж́е лопа́та в рꙋцѣ е҆го̀ , и҆ потребитъ гꙋмно свое , и҆ събере́тъ пшени́цꙋ свою в̾ жи́тницꙋ , плѣвы же съжжетъ ѻ҆гнеⷨ негаса́ющимъ · ꙁачѧ́ло , ѕ҃ · Тогда̀ прихо́диⷮ і҆с҃ ѿ галиле́а на і҆ѻ҆рдаⷩ‍҇ къ і҆ѻ҆а́ннꙋ , крⷵтитисѧ ѿ него̀ · И҆ѻ҆̀анн̾ же въꙁбранѧ́ше е҆мꙋ гл҃ѧ . а҆ꙁъ требꙋю тобою крⷵти́тисѧ , и҆ ты л҄и грѧде́ши къ мнѣ; ѿвѣща́в же і҆с҃ , речѐ к немꙋ̀ . ѻ҆ста́ви н҃нѣ , та́ко б҄о подобно е҆сть наⷨ и҆спо́лнити всѧ́кꙋ пра́вдꙋ . тогда ѻ҆ста́ви е҆го · И҆ крⷵти́всѧ і҆с҃ , вꙁы́де а҆́бїе ѿ воды̀ . и҆ с҄е ѿвръꙁо́шасѧ е҆мꙋ̀ нб҃са , и҆ видѣ дх҃ъ бж҃їи и҆сходѧ́щь ꙗ҆́ко го́лꙋбь , грѧдꙋщь на́нь . и҆ с҄е глⷵа съ нб҃се гл҃ѧ · сей е҆сть сн҃ъ мо́и въꙁлюбленыи , ѻ҆ нем̾же бл҃говолиⷯ · Глаⷡ‍҇ , д҃ . ꙁⷱ‍҇а , ꙁ҃ · Тогда̀ і҆с҃ въꙁведе́нъ бысть дх҃оⷨ в пꙋсты́ню и҆скꙋси́тисѧ ѿ дїа́вола . и҆ пости́всѧ дн҃їи четы́ридесѧте и҆ но́щїи четы́ридесѧте , послѣди вꙁалка̀ · и҆ пристꙋпль к немꙋ̀ и҆скꙋси́тель , речѐ . а҆́ще сн҃ъ е҆си бж҃їи , рц̑и ꙗ҆́ко да ка́менїе с҄е хлѣби бꙋ́дꙋтъ · ѻ́н же ѿвѣщавъ , рече . пи́сано е҆сть . не ѻ҆ хлѣбѣ еді́номъ жив̾ бꙋ́детъ чл҃къ , н҄о ѻ҆ всѧкомъ гл҃ѣ и҆сходѧ́щимъ и҆ꙁъ ѹ́стъ бж҃їихъ · Тогда̀ поѧ́тъ е҆го дїа́волъ , въ ст҃ы́и граⷣ , и҆ постави е҆го̀ на крилѣ цр҃ковнеⷨ . и҆ гл҃а е҆мꙋ̀ . а҆́ще сн҃ъ е҆си бж҃їи , врьꙁисѧ ни́ꙁꙋ . пи́сано б҄о е҆сть , ꙗ҆́ко а҆́гг҃лоⷨ свои̑мъ ꙁаповѣсть ѻ҆ тебѣ съхрани́ти т҄ѧ , и҆ на рꙋка́хъ во́ꙁмꙋтъ т҄ѧ , да не когда̀ претъкнеши ѻ҆ ка́мень но́гꙋ твою · Рече же е҆мꙋ і҆с҃ , пакы пи́сано е҆сть . не и҆скꙋсиши г҃а б҃а свое̑го̀ · пакы поѧ́тъ е҆го̀ дїа́волъ на́ горꙋ высокꙋ ѕѣло̀ , и҆ покаꙁа̀ е҆мꙋ вс҄ѣ црⷵтвїа мира , и҆ сла́вꙋ и҆хъ , и҆ гл҃а е҆мꙋ . сїѧ̀ вс҄ѧ тебѣ даⷨ , аще паⷣ покло́нишимисѧ · Тогда̀ гл҃а емꙋ̀ і҆с҃ , и҆дѝ ꙁа мно́ю сатана̀ . пи́сано бо е҆сть . г҃ꙋ б҃ꙋ твое̑мꙋ̀ покло́нишисѧ , и҆ томꙋ̀ е҆ді́номꙋ послꙋж́иши · тогда̀ ѻ҆ста́ви е҆го̀ дїа́волъ · и҆ с҄е а҆́гг҃ли пристꙋпи́ша и҆ слꙋжа́хꙋ е҆мꙋ̀ · ꙁаⷱ‍҇ , и҃ · Слы́шав же і҆с҃  , ꙗ҆́ко і҆ѻ҆а́ннъ предан̾ бысть , ѿиде ́ в̾ галиле́ю , и҆ ѻ҆ста́вль наꙁа́ретъ , пришⷣе всели́сѧ в̾ каперънаѹ҆мъ , в̾ помо́рїе , в̾ предѣлѣхъ ꙁаѹ҆ло́них̾ и҆ нефѳали́млиⷯ да сбꙋдетсѧ реченное и҆са́і̑емъ пррⷪ‍҇комъ гл҃ющеⷨ · ꙁемлѧ ꙁавꙋло́нѧ , и҆ ꙁемлѧ нефѳали́млѧ , пꙋть мо́рѧ ѻ҆б онъ полъ і҆ѻ҆рда́нѣ , галиле́а ꙗ҆ꙁы́к . лю́дїе сѣдѧ́щеѝ въ тмѣ , видѣша свѣтъ ве́лїи . и҆ сѣдѧ́щиⷨ въ странѣ и҆ сѣни см҃ртнѣи свѣтъ восїа и҆мъ · ѿто́лѣ начаⷮ і҆с҃ проповѣ́дати , и҆ гл҃ати Пока́итесѧ , прибли́жи бо сѧ црⷵтво нбⷵное · ꙁаⷱ‍҇ , ѳ҃ · Ходѧ́ же при́ мори галиле́истѣм̾ , видѣ два̀ бра́та . си́мона гл҃емаго пеⷮра , и҆ а҆ндрѣ́а бра́та е҆го , вмѣта́юща мержю в мо́ре . бѣ́ста б҄о ры́барѧ · И҆ гл҃а и҆́ма грѧдѣта по мнѣ , и҆ сотворю̀ в҄ы ловцѧ чл҃комъ · ѻ҆на же а҆́бїе ѻ҆ста́вльшѧ мре́жѧ , по немъ и҆до́ста · И҆ прешеⷣ ѿтꙋ́дꙋ , видѣ и҆́на два̀ бра́та , і҆а́кова ꙁеведе́ѻ҆ва , и҆ і҆ѻ҆а́нна бра́та е҆го , в кораблѝ съ ꙁеведе́ѻмъ ѿц҃ем̾ ею̀ , ꙁавѧꙁа́юща мре́жю свою̀ , и҆ въꙁва̀ ѧ҆̀ . ѻ҆на же а҆́бїе ѻ҆ста́вльша кора́бль , и҆ ѿц҃а своего̀ , по нем̾ и҆до́ста · и҆ прохожаⷣше вс҄ю галиле́ю і҆с҃ . ѹ҆ча̀ на со́нмищиⷯ и҆х̾ , и҆ проповѣ́даа е҆ѵⷢ‍҇лїе цр҃ьствїа , и҆ исцѣлѧа̀ всѧкъ недꙋ́гъ , и҆ всѧ́кꙋ ꙗ҆́ꙁю в лю́дехъ . И҆ и҆ꙁы́де слꙋх̾ е҆го по все́и сѷрїи . и҆ приведо́шѧ е҆мꙋ вс҄ѧ болѧ́щаа раꙁли́чными недꙋ́гы , и҆ стра́стьми ѻ҆дръжи́мы , и҆ бѣ́сны , и҆ мѣ́сѧчныа , и҆ расла́блены жи́лами . и҆ і́сцѣлѝ и҆хъ · ꙁаⷱ‍҇ , і҃ · И҆ по немъ идо́шѧ наро́ди мно́ѕи ѿ галилеа , и҆ десѧтигра́дъ , і҆ ѿ і҆е̑рⷵли́ма , і҆ ю҆де́а , и҆ съ ѻ҆́ного по́лꙋ і҆ѻ҆рда́на ·
Глⷡ‍҇а , е҃ · Ѹ҆ꙁрѣ́в же наро́ды , в̾ꙁы́де на горꙋ . и҆ сѣд̾шꙋ е҆мꙋ , пристꙋпи́шѧ к не́мꙋ ѹ҆ченицы̀ е҆го̀ . и҆ ѿве́рꙁъ ѹ҆ста своѧ̀ , ѹ҆ча́ше и҆хъ гл҃ѧ · Бл҃же́ни ни́щїи дх҃омъ , ꙗ҆ко тѣх̾ е҆сть црⷵтвїе нбⷵное · бл҃же́ни пла́чющеи , ꙗ҆ко тїи ѹ҆тѣшатсѧ · бл҃жени кро́т̾цїи , ꙗ҆́ко тїи наслѣдѧт̾ ꙁе́млю · бл҃же́ни а҆́лчющеѝ и҆ жа́ждꙋщеѝ пра́вды , ꙗ҆́ко тїи насы́тѧⷮсѧ · Бл҃же́ни млⷵтивїи , ꙗ҆́ко тїи поми́ловани бꙋ́дꙋтъ · Блаⷤ‍ⷷни чи́стїи срⷣцемъ , ꙗ҆ко тїи бг҃а ѹ҆́ꙁрѧтъ · бл҃же́ни ми́ротв́орцы , ꙗ҆́ко тїи сн҃ове бж҃їи нарекꙋтсѧ · Бл҃же́ни и҆ꙁ̾гна́ни пра́вды ра́ди , ꙗ҆ко тѣхъ єⷵ црⷵтво нбⷵное · Блаже́ни е҆сте егда̀ поно́сѧтъ ваⷨ , і҆ и҆жденꙋтъ , и҆ рекⷮꙋ всѧ́къ ѕо́лъ гл҃ъ на́ вы лжꙋще менѐ ради . ра́дꙋитесѧ и҆ весели́тесѧ , ꙗ҆́ко м̾ꙁда̀ ва́ша мно́га на нб҃сѣх̾ · Та́ко б҄о и҆ꙁгна́шѧ пррⷪ‍҇ки и҆же бѣша пре́же ваⷵ · Вы̑ е҆сте со́ль ꙁемлѝ . а҆́ще же со́ль ѻ҆бꙋа́етъ , чимъ ѻ҆соли́тсѧ; ни въ чтоже бꙋ́детъ ктомꙋ̀ , то́чїю да и҆ссы́пана бꙋ́детъ во́нъ , и҆ попира́ема человѣкы · ꙁаⷱ‍҇ , аі҃ · Вы е҆сте свѣтъ ми́рꙋ . не мо́жетъ граⷣ ѹ҆кры́тисѧ врьхꙋ̀ горы̀ стоа̀ , ни вжига́ютъ свѣти́лника , и҆ поставлѧ́ютъ е҆го поⷣ спꙋ́домъ , н҄о на свѣщницѣ , и҆ свѣтитъ всѣмъ и҆́же въ храминѣ сꙋть · Та́ко да просвѣти́тсѧ свⷮѣ ва́шь преⷣ чл҃кы , ꙗ҆́ко да видѧⷮ ва́ша до́браа дѣ́ла , и҆ прославѧⷮ ѿц҃а ва́шеⷢ‍҇ и҆́же на нб҃сехъ · не мни́те ꙗ҆́ко прїидохъ раꙁорити ꙁако́на и҆лѝ пррⷪ‍҇кы . не прїидо́хъ раꙁори́ти , но испо́лнити · А҆минь б҄о гл҃ю ва́мъ , до́ндеже пре́идетъ нб҃о и҆ ꙁемлѧ̀ , і҆ѻ́та е҆ді́на и҆ли е҆ді́на чръта не пре́идеⷮ ѿ ꙁако́на , до́ндеже вс҄ѧ бꙋ́дꙋтъ · и҆же а҆ще раꙁори́тъ е҆ді́нꙋ ꙁаповѣдїи си́хъ ма́лыⷯ , и҆ наѹ҆чи́тъ та́ко чл҃кы , мнїй нарече́тсѧ въ црⷵтвїи нбⷵнемъ . а҆ и́же сотвори́тъ и҆ наѹ҆чи́тъ , се́и ве́лїи нарече́тсѧ въ црⷵтвїи нбⷵнемъ · ꙁаⷱ‍҇ , ві҃ · Гл҃ю б҄о вамъ , ꙗ҆́ко а҆ще не и҆ꙁбꙋ́детъ пра́вда ва́шѧ па́че кни́жникъ и҆ фарисе́и , не вни́дете въ црⷵтвїе нбⷵное · Слы́шасте ꙗ҆ко рече́но бы́сть дре́вниⷨ , не ѹ҆бїе́ши . и҆же б҄о а҆́ще ѹ҆бїе́тъ , повинеⷩ‍҇ е҆сть сꙋдꙋ̀ · А҆́ꙁ же гл҃ю вам̾ , ꙗ҆ко вс҄ѧкъ гнѣ́ваѝсѧ на бра́та свое̑го̀ всꙋ́е , пови́ненъ е҆сть сꙋдꙋ , и҆́же б҄о а҆ще речетъ бра́тꙋ свое̑мꙋ̀ , ра́ка , повиненъ е҆сть со́нмищꙋ . а҆ и҆же рече́тъ ю҆ро́де , пови́ненъ е҆сть гее҆́ннѣ ѻ҆́гненѣи · а҆́ще ѹ҆́бо принесе́ши даръ тво́и къ ѻ҆лтарю , и҆ тꙋ помѧне́ши , ꙗ҆́ко бра́тъ твои и҆́мать нѣ́что на́ тѧ , ѻ҆стави т҄ꙋ да́ръ тво́и прⷣе ѻ҆лтаре́м̾ , и҆ шⷣе преже смири́сѧ съ бра́томъ своиⷨ , и҆ тогда̀ пришⷣе принеси даръ сво́и · Бꙋ́ди ѹ҆вѣщава́асѧ съ сопе́рникомъ свои̑мъ ско́ро , до́ндеже е҆си на пꙋтѝ с нимъ , да не преда́стъ тебѐ съпе́рниⷦ‍҇ сꙋдїи , и҆ сꙋдїа тѧ преда́стъ слꙋѕѣ , и҆ в темни́цꙋ в̾ве́рженъ бꙋ́деши . а҆миⷩ‍҇ гл҃ю тебѣ , не и҆ꙁы́деши ѿтꙋ́дꙋ до́ньдеже въꙁдасѝ послѣ́днїи кодрантъ · ꙁаⷱ‍҇ , гі҃ · Слы́шасте , ꙗ҆́ко речено быⷵ пръ́выⷨ  . не прелюбы̀ сътвори́ши · А҆́ꙁ же гл҃ю ваⷨ ꙗ҆́ко всѧ́къ и҆же въꙁрит̾ на женꙋ̀ къ е҆же въжⷣелѣти е́и , ѹ҆же любодѣ́иствова с нею в̾ срⷣци свое́мъ · а҆́ще же ѻ҆́ко твоѐ десно́е съблажнѧ́етъ т҄ѧ , и҆ꙁмѝ е҆̀ , и҆ ве́рꙁи ѿ себѐ . о҆у́не б҄о т҄и е҆сть , да поги́бнетъ е҆ді́нъ ѿ ѹ́дъ твои̑хъ , а҆ не вс҄е тѣ́ло твоѐ в̾вержено бꙋ́детъ в гее́ннꙋ ѻ҆́гненꙋю . и҆ а҆ще же десна́ѧ твоа рꙋка̀ съблажнѧ́етъ т҄ѧ , ѹ҆сѣци ю҆̀ , и҆ ве́ръꙁи ѿ себѐ . о҆у́не б҄о ти е҆сть , да поги́бнетъ е҆ді́нъ ѿ о҆у́дъ твои̑хъ , а҆ не всѐ тѣ́ло твоѐ и́детъ в гее́ннꙋ · Рече́но же бы́сть , ꙗ҆́ко и҆же а҆́ще пꙋстиⷮ женꙋ̀ свою , да дастъ е́й кні́гꙋ распꙋстнꙋю̀ . а҆́ꙁ же гл҃ю вамъ . ꙗ҆ко всѧкъ ѿпꙋщаѧѝ женꙋ̀ свою̀ ра́ꙁвѣ словесѐ любодѣ́иннаго , твори́тъ ю҆̀ прелюбодѣ́иствовати . и҆ і́же пꙋщени́цꙋ по́имет̾ прелюбы̀ дѣи́ствꙋетъ · ꙁаⷱ‍҇ , ді҃ · Па́кы слы́шѧсте , ꙗ҆́ко рече́но бысть , дре́внимъ , не въ лжꙋ̀ клене́шисѧ , въꙁдаси же гв҃и клѧ́твы твоа̀ · А҆́ꙁъ же гл҃ю ва́мъ , не клѧ́тисѧ всѧ́ко , ни нб҃омъ , ꙗ҆́ко прⷵтлъ е҆сть бж҃їи . ни ꙁемле́ю , ꙗ҆ко поⷣножїе е҆сть нога́ма е҆го . нѝ і҆е̑рⷵли́момъ , ꙗ҆́ко граⷣ е҆сть вели́каго цр҃ѧ . ниже главо́ю своею̀ клени́сѧ , ꙗ҆́ко не мо́жеши вла́са е҆ді́ного бѣла и҆лѝ черъна сътвори́ти · Бꙋди же сло́во ва́ше . е́й , е́й . нѝ , нѝ , лихо е҆же сею̀ , ѿ непрїа́ꙁни е҆сть · слы́шасте ꙗ҆ко речено бысть · ѻ҆́ко , ꙁа ѻ҆́ко . и҆ ꙁꙋ́бъ , ꙁа́ ꙁꙋбъ · А҆ꙁъ же гл҃ю ва́мъ . не проти́витисѧ ѕл҄ꙋ . н҄о а҆́ще т҄ѧ кто̀ ѹ҆да́риⷮ в̾ деснꙋ́ю твою лани́тꙋ , ѻ҆брати е҆мꙋ и҆ дрꙋгꙋю́ . и҆ хотѧ́щемꙋ сꙋди́тисѧ с то́бою , и҆ ри́ꙁꙋ твою вꙁѧти , ѿпꙋсти е҆мꙋ̀ и҆ срачи́цꙋ · и҆ а҆ще кто т҄ѧ по́имет̾ по си́лѣ поприще е҆ди́но , и҆дѝ с нимъ двѣ · ꙁаⷱ‍҇ , еі҃ · Просѧ́щемꙋ ѹ҆ тебѐ , да́и . и҆ хотѧ́щаго ѿ тебѐ ꙁаѧ́ти , не ѿвратѝ · слы́шасте , ꙗ҆́ко рече́но е҆сть . въꙁлю́биши и҆́скрьнѧго твое̑го , и҆ въꙁненави́диши врага̀ свое̑го̀ · а҆́ꙁ же гл҃ю ваⷨ . люби́те врагы̀ ва́ша , блⷵви́те кленꙋщаѧ в҄ы , добро̀ творите ненави́дѧщиⷨ ва́съ . и҆ моли́тесѧ ꙁа творѧ́щихъ ваⷨ напа́сть , и҆ і҆ꙁгонѧ́щаѧ в҄ы , ꙗ҆́ко да бꙋ́дете сн҃ове ѿц҃а ва́шего и҆же е҆сть на нб҃сехъ · ꙗ҆́ко сл҃нце своѐ сїа́етъ на ꙁлы́а и бл҃гыѧ , и҆ дожⷣитъ на правⷣены и҆ на непра́ведны · А҆́ще б҄о лю́бите лю́бѧщихъ васъ , кꙋ́ю мꙁдꙋ и́мате; не и҆ мытаре ли тожⷣе творѧтъ; и҆ а́ще цѣлꙋ́ете дрꙋгы ва́шѧ то́кмо , что ли́ше творитѐ; не и҆ ꙗ҆ꙁы́чнїцы л҄и та́кожⷣе творѧтъ; бꙋ́дѣте ѹ҆б҄о в҄ы съвръше́ни , ꙗ҆́коже ѿц҃ь ва́шь нбⷵныи съвръше́нъ е҆сть · Глаⷡ‍҇ , ѕ҃ . ꙁаⷱ‍҇ , ѕі҃ · Вънемлѣте млⷵтынѧ ва́ша не твори́те преⷣ чл҃ки , да ви́дими бꙋ́дете и́ми · а҆ще ли же , ни̑ мꙁ̾ды не и҆мате ѿ ѻ҆ц҃а ва́шего , и҆же еⷵ на нб҃сеⷯ · Є҆гда̀ ѹ҆бо твори́ши млⷵтыню , не въстрꙋби прⷣе собою ꙗ҆коже лицемѣ́ри творѧ́тъ в сонмищиⷯ , и҆ въ стъгна́х̾ , ꙗ҆́ко да просла́вѧтсѧ ѿ чл҃къ · А҆минь гл҃ю вамъ , въспрїе́млютъ м̾ꙁдꙋ свою̀ · Тебѣ же творѧ́щꙋ млⷵтынѧ , да не ѹ҆вѣсть шꙋ́ица твоа̀ что твори́тъ десни́ца твоа̀ , ꙗ҆ко да бꙋ́детъ млⷵтыни твоа̀ в та́инѣ · И҆ ѻ҆ц҃ъ тво́и видѧѝ в та́инѣ , тои́ въꙁда́сть тебѣ ꙗ҆вѣ · И҆ е҆гда̀ мо́лишисѧ , не бꙋ́ди ꙗ҆коже лицемѣри , ꙗ҆ко лю́бѧⷮ в сонмищиⷯ , и҆ в̾ стогнах̾ пꙋтїи стоѧ̑ще моли́тисѧ , ꙗ҆ко да ꙗ҆вѧ́тсѧ чл҃ком̾ · А҆ми́нь гл҃ю ваⷨ , ꙗ҆́ко въспрїимꙋть м̾ꙁдꙋ свою̀ · Ты́ же е҆гда мо́лишисѧ , вни́ди в̾ клѣть свою̀ , и҆ ꙁатворивъ две́ри твоа̀ , помоли́сѧ ѿц҃ꙋ твоемꙋ в та́инѣ . и҆ ѿц҃ъ твои видѧѝ в та́инѣ , въꙁда́сть тебѣ ꙗ҆вѣ · молѧ́ще же сѧ , не ли́ш̾ше гл҃ите ꙗ҆коже ꙗ҆ꙁы́чницы . мнѧ́т̾ бо ꙗ҆ко въ мно́гогл҃анїи свое̑мъ ѹ҆слы́шани бꙋдꙋтъ · не подо́битесѧ ѹ҆бо иⷨ , вѣсть б҄о ѻ҆ц҃ъ ва́шъ и҆хже требꙋете , пре́жде проше́нїѧ ва́шего · си́це ѹ҆бо мл҃и́тесѧ вы̀ · Ѿч҃е на́шъ , и҆же е҆си . на́ нб҃сеⷯ , да ст҃и́тсѧ и҆мѧ твоѐ , да прїидетъ црⷵтвїе твоѐ · да бꙋдеⷮ волѧ твоа̀ , ꙗ҆ко на́ нб҃си и҆ на ꙁемлѝ · хлѣ́бъ на́шъ насꙋщныи да́ждъ на́мъ дне́сь . и҆ ѻ҆ста́ви на́мъ дол̾гы на́ша , ꙗ҆ко и҆ мы̀ ѻ҆ставлѧ́емъ дол̾жникомъ на́шиⷨ · и҆ не в̾веди на́съ в напа́сть . н҄о и҆ꙁба́ви наⷵ ѿ лꙋка́ваго · Ꙗ҆́ко твоѐ е҆сть црⷵтвїѐ и҆ си́ла и҆ сла́ва , въ вѣки , а҆миⷩ‍҇ · ꙁаⷱ‍҇ , ꙁі҃ · А҆́ще бо ѿпꙋща́ете чл҃коⷨ съгрѣшенїа̀ и҆́хъ , ѿпꙋститъ и҆ ва́мъ ѻ҆ц҃ъ вашъ нбⷵныи · А҆́ще лѝ не ѿпꙋща́ете чл҃коⷨ съгрѣше́нїа и҆хъ , ни ѻ҆ц҃ъ ва́шъ ѿпꙋститъ ва́мъ съгрѣше́нїи ва́шихъ · Є҆ѓдаⷤ‍ⷷ постите́сѧ . не бꙋдѣте ꙗ҆коже лицемѣри , сѣтꙋюще , помрача́юⷮ б҄о лица своѧ̀ . ꙗ҆ко да ꙗ҆́вѧ́тсѧ чл҃комъ постѧ́щесѧ . а҆ми́нь гл҃ю ва́мъ ꙗ҆́ко въспрїимꙋтъ м̾ꙁдꙋ свою̀ · Ты́ же постѧ́сѧ , пома́жи главꙋ̀ свою̀ , и҆ лице твоѐ ѹ҆мы́и , ꙗ҆́ко да не ꙗ҆ви́шисѧ чл҃коⷨ постѧ́сѧ , н҄о ѻ҆ц҃ꙋ твое̑мꙋ и҆же в та́йнѣ . и҆ ѻ҆ц҃ъ твои видѧ́и в та́инѣ , въꙁда́сть тебѣ ꙗ҆́вѣ · Не съкрыва́ите себѣ съкро́вищъ на ꙁемлѝ , и҆дѣже червь и҆ тл҄ѧ тли́тъ . і҆ и҆дѣже та́тїе поⷣко́поваютъ и҆ кра́дꙋтъ · Съкрыва́ите же себѣ съкро́вища на́ нб҃си , и҆дѣже ни че́рвь ни тлѧ̀ тлитъ , и҆ і҆дѣже та́тїе не поⷣко́пова́ютъ , ни кра́дꙋт̾ . и҆дѣже б҄о еⷵ съкро́вище ва́ше , т҄ꙋ бꙋдеⷮ и҆ срⷣце ва́ше · ꙁаⷱ‍҇ , иі҃ · Свѣти́лникъ тѣлꙋ е҆сть ѻ҆́ко . а҆ще ѹ҆́бо бꙋдетъ ѻ҆́ко твое про́сто , вс҄е тѣло твоѐ свѣтло бꙋ́дет̾ · а҆́ще л҄и ѻ́ко твоѐ лꙋка́во бꙋдетъ , вс҄е тѣ́ло твоѐ темно бꙋ́детъ . а҆́ще ѹ҆бо свѣтъ и҆же в̾ тебѣ , тма̀ е҆сть , т҄о тма̀ ко́лми; никто́же мо́жетъ двѣма̀ господи́нома рабо́тати . либо е҆ді́наго въꙁлю́битъ , а҆ дрꙋга́го въꙁненави́дитъ . и҆ли е҆ді́ного дръжи́тсѧ , ѻ҆ дрꙋꙁѣм̾ же неради́ти на́чнетъ . не мо́жете б҃ꙋ рабо́тати и҆ мамо́нѣ · сего̀ ради гл҃ю ва́мъ , не пецѣтесѧ дш҃ею вашею чт҄о ꙗ҆́сте , и҆ли чт҄о пие́те . ни тѣломъ ва́шиⷨ , въ что̀ ѻ҆блече́тесѧ . не дш҃а ли болши е҆сть пи́ща , и҆ тѣло ѻ҆дежⷣа; въꙁри́те на пти́цѧ нб҃сьныа , ꙗ҆ко не сѣютъ ни жнꙋтъ , ни събира́ютъ в̾ жи́тницѧ , и҆ ѿц҃ъ ваⷲ нбⷵныи пита́етъ и҆хъ . не вы̀ л҄и паче лꙋ́чши и҆хъ е҆сте; кто же ѿ ва́съ пекїисѧ можетъ приложити въꙁ́растꙋ свое̑мꙋ ла́котъ е҆ді́нъ; и҆ ѻ҆ ѻ҆де́жди чт҄о пече́тесѧ; смотри́те крины селныхъ , ка́ко растꙋтъ , не трꙋжа́ютсѧ ни прѧдꙋт̾ . гл҃ю же ваⷨ , ꙗ҆́ко ни соло́монъ въ все́и сла́вѣ своеѝ ѻ҆блечесѧ ꙗ҆ко е҆ді́нъ ѿ сихъ · А҆́ще же сѣно се́л̾ное , днⷵе сꙋще , и҆ ѹ҆трѣ в пещь вмѣта́емо , б҃ъ та́ко ѻ҆дѣетъ . не мно́го л҄и паче васъ ма́ловѣри; ꙁаⷱ‍҇ , ѳі҃ · Не пецѣтесѧ ѹ҆́бо гл҃юще чт҄о ꙗ́мы , и҆ли чт҄о пїеⷨ , и҆ли чимъ ѻ҆дежⷣимсѧ; всѣхъ б҄о сихъ ꙗ҆ꙁы́цы и́щꙋтъ . вѣсть бо ѿц҃ъ ва́шъ нбⷵныи , ꙗ҆ко требꙋе̑те си́хъ всѣхъ · и҆щи́те же преже црⷵтвїа бж҃їа , и҆ пра́вды е҆гѻ̀ , и҆ сїа вс҄ѧ приложа́тсѧ ва́мъ · Не пецѣтесѧ ѹ҆́бо на ѹ҆трѣи , ѹ҆́тренїи б҄о собо́ю пече́тъсѧ . до́влеть дн҃еви ꙁло́ба е҆го · Глаⷡ‍҇ , ꙁ҃ . ꙁаⷱ‍҇ , к҃ · Не сꙋди́те , да не сꙋди́ми бꙋдете · И҆мже бо сꙋдомъ сꙋдите , сꙋдѧтъ ва́мъ . и҆ в̾ ню́же мѣ́рꙋ мѣ́рите , въꙁмѣритсѧ ва́мъ · Что́ же ви́диши сꙋче́цъ , и҆же во ѻ҆цѣ бра́та твое̑го , бръвно́ же е҆же е҆сть въ ѻ҆́цѣ твое̑мъ не чꙋ́еши; и҆ли ка́ко речеши бра́тꙋ твое̑мꙋ , ѻ҆ста́ви да и҆ꙁмꙋ сꙋчецъ и҆ꙁъ ѻ҆чесе твое̑го , и҆ се бръвно въ ѻ҆́цѣ твоеⷨ; лицемѣ́ре , и҆ꙁми первѣе бръвно и҆ꙁъ ѻ҆чесе твоего̀ , и҆ тогда оу҆́ꙁриши и҆ꙁѧ́ти сꙋчецъ и҆ꙁъ ѻ҆чесе бра́та твоего · не дади́те ст҃аѧ ѱо́мъ , ниⷤ‍ⷷ помѣта́йте би́серъ ва́шихъ прⷣе свинїѧ́ми , да не поперꙋть и҆хъ нога́ми свои́ми , и҆ вра́щшесѧ расто́ргнꙋтъ вы̀ · ꙁаⷱ‍҇ · Просите , и҆ да́ст̾сѧ ваⷨ · и҆щѣте , и҆ ѻ҆брѧ́щете . толцѣте , и҆ ѿве́рꙁетсѧ ва́мъ · всѧкъ бо просѧ́и , прие҆́млетъ · і҆ и҆щаѝ , ѻ҆брѣта́етъ . и҆ толкꙋщемꙋ ѿве́рꙁетсѧ · И҆ли кто е҆сть ѿ ва́съ чл҃къ , е҆гоже а҆ще въспро́сиⷮ сн҃ъ е҆го хлѣба , е҆да ка́мень пода́стъ е҆мꙋ; или а҆ще рыбы про́сиⷮ , е҆да̀ ѕмїю̀ подасть е҆мꙋ; а҆ще бо вы̀ лꙋка́ви сꙋще , ѹмѣ́ете даѧнїѧ̀ бл҃га даѧ́ти ча́домъ ва́шимъ . ко́лми па́че ѻ҆ц҃ъ ва́шъ нбⷵныи , да́стъ бл҃га просѧ́щиⷨ ѹ него̀; ꙁаⷱ‍҇ , ка҃ · Вс҄ѧ̀ ѹбо е҆ли́ка а҆ще хо́щете да творѧⷮ вамъ члц҃ы , та́ко и҆ вы̑ творите и҆м̾ . се̑ бо е҆сть ꙁако́нъ и҆ пррⷪ‍҇цы · вни́дѣте ѹꙁскыми вра́ты , ꙗ҆ко простра́нна врата и҆ широ́къ пꙋть , в̾водѧѝ в па́гꙋбꙋ , и҆ мно́ѕи сꙋть входѧ́щеѝ иⷨ . чт҄о ѹꙁ̾скаа врата и҆ тѣсенъ пꙋть , в̾водѧѝ в животъ , и҆ ма́ло и҆хъ е҆сть и҆же ѻ҆брѣта́ютъ е҆го · ꙁаⷱ‍҇ , кв҃ · Внемлѣте же ѿ лжихъ пррⷪ‍҇къ , и҆же прихо́дѧтъ к вамъ въ ѻ҆де́жахъ ѻ́въчѧхъ , внꙋтрь же сꙋть влъ́цы хы́щницы , ѿ плⷣо и҆хъ поꙁна́ете и҆хъ · е҆да̀ ѻ҆бъе҆́млютъ ѿ трь́нїа гро́ꙁды , и҆л҄и ѿ рѣпїа смо́квы; та́ко всѧ́ко дрѣво добро̀ , плоды̀ добры̀ твориⷮ . а҆ ꙁло̀ дрѣ́во , плоды̀ ꙁлы творитъ . не мо́жетъ дрѣ́во добро̀ , плод̾ ꙁо́лъ твори́ти . ни дрѣ́во ꙁл҄о . плодъ до́бръ твори́ти · всѧ́ко оу́бо дрѣ́во и҆же не твориⷮ плода добра̀ , посѣка́ютъ е҆̀ , и҆ въ ѻ҆́гнь в̾мѣта́ютъ . тѣ́мже оу҆́бо ѿ плⷣо и҆хъ поꙁна́ете и҆хъ · ꙁаⷱ‍҇ , кг҃ · Не всѧ́къ гл҃ѧѝ ми , г҃и г҃и , в̾ни́дет̾ въ црⷵтво нбⷵное , н҄о творѧѝ во́лю ѿц҃а мое̑го , и҆же е҆сть на нб҃сехъ · Мно́ѕи рекꙋтъ мнѣ въ ѻ́нъ дн҃ь , г҃и г҃и , не въ твое л҄и и́мѧ пррⷪ‍҇чьствовахом̾ , и҆ твои́мъ и́менеⷨ бѣсы и҆ꙁгони́хом̾ , и҆ твоиⷨ и҆́менемъ си́лы мно́гы сътвори́хомъ; и҆ тогда̀ и҆сповѣмъ иⷨ , ꙗ҆́ко николи́же ꙁнаⷯ ва́съ . ѿи̑дѣте ѿ менѐ дѣлающеѝ беꙁаконїе · ꙁаⷱ‍҇ , кд҃ · Всѧ́къ оу҆́бо и҆́же слы́шит̾ словеса моа̀ сїѧ̀ , и твори́тъ ѧ҆̀ , ѹпо́доблю е҆го мꙋж́ꙋ мꙋ́дрꙋ , и҆же съꙁда̀ хра́минꙋ свою̀ на ка́мени . и҆ сниде до́ждь , и҆ прїдошѧ рѣкы̀ , и҆ въꙁвѣ́ашѧ вѣтри , и҆ нападо́шѧ на хра́минꙋ т҄ꙋ , и҆ не паде́сѧ , ѻ҆снована̀ б҄о б҄ѣ на ка́мени · и҆ всѧ́къ слы́шаѝ словеса̀ моѧ с҄и , и҆ не творѧ̀ и҆хъ , ѹподо́битсѧ мꙋж́ꙋ ѹро́дивꙋ , и҆же съꙁда̀ хра́минꙋ свою̀ на пѣсцѣ . и҆ сниде до́ждь , и҆ прїидо́ша рѣкы , и҆ въꙁвѣ́ашѧ вѣтри , и ѻ҆прѣшасѧ хра́минѣ то́и , и҆ падесѧ , и҆ бѣ раꙁрꙋшенїе еа̀ велїе · и҆ бы́сть е҆гда̀ сконча̀ і҆с҃ словеса̀ сїа , дивлѧ́хꙋсѧ нароⷣ‍ꙵ ѻ҆ ѹче́нїи е҆го . бѣ б҄о ѹча иⷯ ꙗ҆́ко власть и҆мѣа , и҆ не ꙗ҆́ко книⷤницы и҆ фарисе́е  · Глаⷡ‍҇ , и҃ · Въше́дшꙋ же е҆мꙋ с горы̀ , въ слѣдъ е҆го и҆дѧ́хꙋ наро́ди мно́ѕи . и҆ сѐ прокаженъ пришеⷣ , кла́нѧшесѧ е҆мꙋ гл҃ѧ , г҃и . а҆́ще хо́щеши , мо́жеши мѧ ѻ҆чи́стити . И҆ просте́ръ рꙋ́кꙋ і҆с҃ , коснꙋсѧ е҆мъ , гл҃ѧ . хощꙋ , ѻ҆чистисѧ . и҆ а́бїе ѻ҆чи́стисѧ е҆мꙋ прока́ꙁа · и гл҃а е҆мꙋ і҆с҃ . ви́жⷣь , никомꙋже повѣжⷣь . н҄о ше́дъ покажисѧ і҆е̑ре́ѻ҆ви , и҆ принесѝ да́ръ , и҆же повелѣ в ꙁако́нѣ моѷсїи , въ свѣдительство иⷨ · ꙁаⷱ‍҇ , ке҃ · Вшеⷣшꙋ же е҆мꙋ в капернаѹмъ , пристꙋпѝ к немꙋ со́тниⷦ‍҇ , молѧ е҆го и҆ гл҃ѧ г҃и . ѻ҆трокъ мои лежи́тъ в домꙋ ѻ҆слабленъ , лютѣ стра́жⷣа . и҆ гл҃а емꙋ і҆с , а҆ꙁъ прише́дъ и҆сцѣлю е҆го̀ · И҆ ѿвѣщаⷡ‍҇ со́тникъ , рече е҆мꙋ . г҃и , нѣсмь досто́и̑нъ да под̾ кро́въ мои вни́деши . н҄о то́кмо рцы сло́во , і҆ и҆сцелѣетъ ѻ҆троⷦ‍҇ мо́и . и҆бо а҆́ꙁъ чл҃къ е҆смь подъ вла́стїю , и҆мы́и под̾ собо́ю во́ины , и҆ гл҃ю е҆мꙋ , и҆і́ди , і҆ и҆детъ . и҆ дрꙋго́мꙋ прїиди , и҆ прїидетъ . и҆ рабꙋ моемꙋ сътвори сѐ . и҆ сътвори́тъ · Слы́шавъ же і҆с҃ , ѹдиви́сѧ , и҆ рече грѧдꙋщиⷨ по не́мъ . а҆ми́нь гл҃ю ва́мъ; н҄и въ і҆и̑л҃и толико вѣры ѻ҆брѣтохъ · гл҃ю же ваⷨ , ꙗ҆́ко мно́ѕи ѿ въсто́къ и҆ ꙁа́падъ прїидⷮꙋ и҆ въꙁлѧ́гꙋтъ съ а҆враа́моⷨ , і҆ и҆саа́коⷨ , і҆ и҆ꙗ̑ковомъ , въ црⷵтвїи нбⷵнемъ . сн҃ве же црⷵтвїѧ̀ и҆ꙁгна́ни бꙋдꙋтъ въ тмꙋ кромѣшнюю , т҄ꙋ бꙋдетъ пла́чь и҆ скре́жетъ ѕꙋбомъ . и҆ рече і҆с҃ со́тникꙋ . и҆дѝ , и҆ ꙗ҆коже вѣрова бꙋди тебѣ . і҆ и҆сцелѣ ѻ҆́трокъ е҆го в то́и чаⷵ · ꙁⷱ‍҇а , к҃ѕ · И҆́ прише́дъ і҆с҃ в до́мъ петро́въ , видѣ те́щꙋ е҆го лежа́щꙋ и҆ ѻ҆гне́мъ жего́мꙋ . и҆ прикоснꙋсѧ рꙋцѣ еа̀ , и҆ ѻ҆ста́ви ю̀ ѻ҆гнь и҆ въста̀ , и҆ слꙋжа́ше е҆мꙋ · По́ꙁдѣ же бы́вшꙋ , приведо́ша к немꙋ бѣ́сны мно́ги , і҆ и҆ꙁгна̀ дꙋхи сло́вомъ . и҆ вс҄ѧ болѧ́щаѧ̀ и҆сцѣлѝ , да събꙋ́детсѧ рече́ное і҆са́йемъ пррⷪ‍҇комъ , гл҃ющем̾ . то́й недꙋ́гы нашѧ прїа́тъ , и҆ болѣꙁ̾ни понесѐ · Видѣ́в же і҆с҃ мно́гы народы ѻ҆́крестъ себе , повелѣ ѹченикоⷨ и҆тѝ на ѻ҆́нъ пол̾ . и҆ пристꙋ́пль е҆ді́нъ кни́жниⷦ‍҇ , рече е҆мꙋ̀ . ѹчи́телю , и҆дꙋ̀ по тебѣ ꙗ҆́може а́ще и҆деши · И҆ гл҃а е҆мꙋ і҆с҃ . ли́си ꙗ҆́ꙁвины и҆мꙋтъ , и҆ пти́цѧ нбⷵныѧ гнѣꙁ́да . сн҃ъ же чл҃чьскїи не и́мать гд̑ѣ главы̀ поⷣклони́ти · дрꙋгїи же ѿ ѹченикъ е҆го рече е҆мꙋ̀ . г҃и , повелѝ м҄и пержⷣе и́ти , и҆ погреб̾сти ѿц҃а мое̑го . і҆с҃ же рече е҆мꙋ . грѧди по мнѣ , и҆ ѻ҆ста́ви мр҃твыхъ погреб̾сти своѧ̀ мр҃твецѧ̀ · ꙁаⷱ‍҇ , к҃ꙁ · Влѣꙁ́шꙋ же е҆мꙋ в̾ кора́бль , по неⷨ и҆до́шѧ ѹчн҃ци е҆го · и҆ с҄е трꙋсъ вели́къ бысть в мо́ри , ꙗ҆коже кораблю̀ покрыва́тисѧ влъна́ми , то́й же спа́ше . и҆ пришⷣеше ѹченицы е҆го въꙁбꙋдишѧ е҆го гл҃юще . г҃и , сп҃си н҄ы , погибаеⷨ . и҆ гл҃а и҆мъ , чт҄о страшли́ви е҆сте маловѣри; тогда̀ въста́въ , ꙁапрѣтѝ вѣтромъ и҆ мо́рю . и҆ бысть ти́шина ве́лїа . чл҃цы же чюди́шасѧ гл҃юще . кт҄о е҆сть сей , ꙗ҆́ко и҆ вѣтри и҆ мо́ре послꙋша́ютъ е҆го; ꙁаⷱ‍҇ , к҃и · И҆́ пришⷣешꙋ е҆мꙋ на ѻ҆нъ полъ , въ странꙋ гергеси́нскꙋю , срѣто́ста е҆го два̀ бѣ́сна , ѿ гробъ и҆сходѧ́ща , люта ѕѣло̀ , ꙗ҆́ко не мож̾ти никомꙋ минꙋти пꙋтемъ тѣм̾ . и҆ с҄е въꙁъпи́ста гл҃юще . чт҄о наⷨ и҆ тебѣ і҆с҃е сн҃е бж҃їи; прише́лъ е҆си сѣмо преже вре́мене мꙋ́чити насъ · бѧ́ше же далече ѡ нею̀ ста́до свинїи мно́го пасо́мо · Бѣ́си же молѧхꙋ е҆го , гл҃юще . а҆ще и҆ꙁго́ниши н҄ы , повели наⷨ и҆тѝ въ ста́до свино́е . и҆ речѐ и҆мъ , и҆дѣте · ѻ҆ни же и҆ꙁшⷣеше и҆дошѧ въ стадо свино́е . и҆ с҄е а҆бїе ѹстремисѧ ста́до вс҄е по́ брегꙋ в̾ мо́ре , и҆ ѹтопо́шѧ въ водахъ . пасꙋщїи же бѣжа́шѧ , и҆ шⷣеше въ граⷣ , въꙁвѣсти́ша вс҄ѧ , и҆ ѻ҆ бѣсною · и҆ с҄е ве́сь граⷣ и҆ꙁы́де въ срѣтенїе і҆с҃ови . и҆ видѣв̾ше е҆го моли́шѧ , ꙗ҆ко дабы прешелъ ѿ предѣлъ и҆хъ · Глаⷡ‍҇ , ѳ҃ . ꙁаⷱ‍҇ , к҃ѳ · И влѣꙁъ в кора́бль , пре́иде и҆ прїиде въ сво́и гра́дъ · И҆ сѐ принесо́шѧ е҆мꙋ ѻсла́блена жи́лами на ѻ҆дрѣ лежа́щъ · и҆ видѣвъ і҆с҃ вѣрꙋ и҆хъ , рече ѻ҆сла́бленомꙋ , дерꙁа́и чѧдо , ѿпꙋща́ют̾ ти сѧ грѣси твоѝ · И҆ се нѣцыѝ ѿ кни́жникъ , рѣша в себѣ , се́и хꙋлиⷮ . и҆ видѣвъ і҆с҃ помышле́нїѧ и҆хъ , рече . въскꙋю вы̀ мы́слите лꙋка́ваѧ въ срⷣцыⷯ свои̑хъ; чт҄о бо е҆сть ѹдо́бѣе рещи , ѿпꙋща́ют̾ ти сѧ грѣси , и҆ли рещѝ воста́ни и҆ ходѝ; н҄о да ѹвѣсте , ꙗ҆ко вла́сть и́мать сн҃ъ чл҃чьскїи на ꙁемли ѿпꙋща́ти грѣхѝ , тогда̀ гл҃а расла́бленомꙋ , въста́ни . въꙁмѝ сво́и ѻ҆дръ , и҆ і҆ди в доⷨ твои · И въста́въ вꙁе́мъ ѻ҆дръ сво́и , и҆ і҆де в до́мъ сво́и · видѣвше же наро́ди чюди́шасѧ . и҆ просла́вишѧ б҃а , да́вшаго вла́сть таковꙋю чл҃комъ · ꙁⷱ‍҇а , л҃ · И҆́ преходѧ̀ іс҃ ѿтꙋ́дꙋ , видѣ чл҃ка сѣдѧ́ща на мы́тници , маⷮѳе́а гл҃ема , и҆ гл҃а е҆мꙋ , по мнѣ грѧдѝ , и҆ въста́в̾ по неⷨ и҆́де · и҆ бы́сть е҆мꙋ въꙁлежа́щꙋ в домꙋ̀ , и҆ с҄е мно́ѕи мытарѐ и҆ грѣшницы пришⷣеше , въꙁлежа́хꙋ съ і҆с҃омъ , и҆ съ ѹченикы е҆го · и҆ видѣв̾ше фарисе́е , гл҃ахꙋ ѹченико́мъ е҆го . почт҄о с мытари и҆ грѣшникы ѹчи́тель ваш̾ ꙗ҆́стъ и пїетъ; і҆с҃ же слы́шавъ , рече и҆мъ . не требꙋ́ютъ ꙁдра́вїи врача̀ н҄о болѧ́щїи . шⷣеше наѹчи́тесѧ , чт҄о е҆сть , млⷵти хощꙋ , а҆ не жрътвѣ . не прїидохъ б҄о приꙁва́ти пра́веⷣники , н҄о грѣшникы на покаа́нїе · ꙁаⷱ‍҇ , л҃а · Тогда̀ пристꙋпи́шѧ к̾ немꙋ ѹченици і҆ѻ҆а́ннови гл҃юще . почт҄о м҄ы , и҆ фарисе́е постимсѧ мно́го , ѹченицы же твои не постѧ́тсѧ; и҆ рече и҆мъ і҆с҃ . е҆да мо́гꙋтъ сн҃ве брачнїи пла́кати , донели́ко вре́мѧ с ними е҆сть женихъ; прїидꙋт же дн҃їе , е҆гда̀ ѿи̑меⷮсѧ ѿ ниⷯ жениⷯ , и҆ тогда̀ постѧⷮсѧ · Никто́же б҄о приставлѧеⷮ приставле́нїа пла́та небѣ́лена , ри́ꙁѣ ветсѣ . во́ꙁмет б҄о ко́нчинꙋ свою̀ ѿ ри́ꙁы , и҆ горши дира̀ бꙋдетъ · ниже влива́ют̾ вина̀ но́ва в̾ мѣхы ве́тхы . а҆ще ли же н҄и , т҄о просадѧтсѧ мѣси , и вино̀ пролїе̑тсѧ , и҆ мѣ́си погы́бнꙋтъ · н҄о влива́ютъ вино̀ но́во в мѣхы но́вы , и҆ ѻ҆бое съблюдетсѧ · ꙁаⷱ‍҇ , л҃в · Сїѧ е҆мꙋ гл҃ѧщꙋ к ним̾ , с҄е кнѧѕь нѣкїи пришⷣе кла́нѧшесѧ е҆мꙋ гл҃ѧ , ꙗ҆́ко дщи моа нн҃ѣ ѹмретъ . н҄о пришⷣе въꙁложи на ню̀ рꙋ́кꙋ свою̀ , и҆ ѻ҆живетъ · и҆ въставъ і҆с҃ , по немъ и҆де , и҆ ѹченицы е҆го · и҆ с҄е жена̀ кровоточи́ва два̀надесѧте лѣтъ , пристꙋпльши съꙁади , прикоснꙋ́сѧ въскри́лїи ри́ꙁы е҆го . гл҃аше б҄о в себѣ , а҆́ще то́кмо прикоснꙋсѧ ри́ꙁѣ е҆го , сп҃се́на бꙋ́дꙋ · і҆с҃ же ѻ҆бра́щсѧ , и҆ видѣвъ ю҆̀ , рече . дръꙁа́и дщѝ , вѣра твоа̀ сп҃се т҄ѧ · и҆ сп҃сена бысть жена̀ ѿ часа того · и҆ пришⷣе і҆с҃ в до́мъ кнѧ́жь , и҆ видѣ сопцѧ , и҆ нароⷣ млъвѧщъ , гл҃а и҆мъ , ѿи̑дѣте , не ѹмретъ бо дв҃ца , н҄о спитъ . и҆ рꙋгахꙋсѧ е҆мꙋ · е҆гаⷣ же и҆ꙁгнанъ бысть народъ , в̾шⷣе , ѧ́тъ ю҆̀ ꙁа́ рꙋкꙋ , и҆ въста̀ дв҃ца . и҆ и҆ꙁы́де вѣсть с҄и по все́и ꙁемли то́и · ꙁаⷱ‍҇ , л҃г · И҆́ преходѧ́щꙋ ѿтꙋдꙋ і҆с҃ови , по немъ идоста дв҄а слѣцѧ , ꙁовꙋща и҆ гл҃юща помилꙋи н҄ы і҆с҃е сн҃е дввⷣъ · Пришеⷣшꙋ же е҆мꙋ в̾ домъ , пристꙋпи́ста к̾ немꙋ слѣпцѧ . и҆ гл҃а има і҆с҃ . вѣрꙋ́ета л҄и ꙗ҆́ко могꙋ̀ с҄е сътворити; гл҃аста е҆мꙋ е́й г҃и · Тогда̀ прикоснꙋ́сѧ ѻ҆чїю и҆х̾ , гл҃ѧ . по вѣрѣ ва́ю бꙋди ва́ма . и҆ ѿверꙁостасѧ ѻ҆́чи и́ма . и҆ ꙁапрѣтѝ и҆́ма і҆с҃ , гл҃ѧ . блюдѣта да никтоже ѹвѣ́сть . ѻ҆на же и҆ꙁшедша просла́виста е҆го по все́и ꙁемли той · тѣ́ма же и҆сходѧ́щема , с҄е приведо́шѧ к немꙋ чл҃ка нѣма , бѣснꙋе́ма . и҆ и҆ꙁгна́нꙋ бѣс́ꙋ , прогл҃а нѣмы́и · и҆ диви́шѧсѧ наро́ди , гл́юще , ꙗ҆ко николиже ꙗ҆висѧ та́ко въ і҆и҃ли · фарисе́е же гл҃ахꙋ , ѻ҆ кнѧꙁи бѣсо́вьстѣмъ и҆ꙁго́нитъ бѣсы · и҆ прохожⷣаше і҆с҃ гра́ды вс҄ѧ и҆ ве́си ѹча на сонмищихъ иⷯ , и҆ проповѣдаа е҆ѵⷢ‍҇лїе црⷵтвїа , и҆ цѣлѧ всѧкъ недꙋгъ и҆ всѧкꙋ ꙗ҆́ѕю в̾ людехъ · ꙁаⷱ‍҇ , л҃д · Видѣв же наро́ды , млⷵрдова ѻ҆ нихъ , ꙗ҆ко бѣхꙋ смѧте́ни и҆ ѿвръжени , ꙗ҆ко ѻ҆вцѧ не и҆мꙋща па́стырѧ · Тогда̀ гл҃а ѹче́никомъ свои̑мъ . жа́тва ѹбо мно́га , дѣ́лателїи же ма́ло . моли́тесѧ ѹбо господинꙋ жа́твѣ , ꙗ҆́ко да и҆ꙁведеⷮ дѣ́лателѧ на жа́твꙋ свою̀ ·
Глⷡ‍҇а , і҃ . ꙁаⷱ‍҇ , л҃д · И приꙁвавъ ѻ҆́бана́десѧте ѹченика своѧ̀ , дастъ и҆мъ власть на дꙋсѣх̾ нечи́стыⷯ , ꙗ҆ко да и҆ꙁго́нѧⷮ и҆хъ , и҆ сцѣлити всѧкъ недꙋгъ и҆ всѧкꙋ болѣꙁнь · дванадесѧтиⷨ же а҆плⷵомъ и҆мена̀ сꙋтъ сїа̀ . пе́рвыи си́монъ и҆же нарица́етсѧ петръ , и҆ а҆ндре́а брат̾ е҆го . и҆а́ковъ ꙁеведе́ѻ҆въ , и҆ і҆ѻа́ннъ браⷮ е҆го . фили́ппъ , и҆ варѳоломе́и . ѳома̀ , и҆ матѳе́и мытарь . і҆аковъ а҆л̾феѻ҆въ , и҆ келеве́и нареченыи фаⷣде́и . сі́мон̾ кананитъ , и҆ і҆оу́да и҆скариѻ́тъскїи и҆же и҆ предастъ е҆го Сїа̀ ѻ҆́бана́десѧте посла̀ і҆с҃ ꙁаповѣ́давъ и҆мъ гл҃ѧ . на пꙋть ѧ҆ꙁы́къ не и҆дѣте , и҆ въ градъ самарѧ́нскыи не внидѣте . и҆дѣте же паче къ ѻ҆вцѧмъ поги́бшиⷨ до́мꙋ і҆ил҃ева · ходѧ́ще же проповѣ́дꙋите , гл҃юще , ꙗ҆́ко прибли́жисѧ црⷵтвїе нбⷵное · болѧ́щаа и҆сцѣлите , прокаже́ныа ѻ҆чища́ите , мр҃твыа в̾скр҃шаите , бѣ́си и҆ꙁгоните  . тꙋ́не прїа́сте , тꙋ́не дади́те · ꙁаⷱ‍҇ . л҃е · Не стѧжи́те ꙁла́та , нѝ сребра , нѝ мѣди при поѧсѣхь вашиⷯ . ни пи́ры на пꙋти , ни двою риꙁꙋ , н҄и сапогъ , н҄и же́ꙁлъ . досто́инъ б҄о е҆сть дѣ́латель м̾ꙁды своеа̀ · Во́нже а҆ще коли́жⷣо грⷣа и҆ли весь вни̑дете , и҆спыта́ите кт҄о в немъ досто́инъ е҆сть , и҆ т҄ꙋ пребꙋдѣте дондеже и҆ꙁы́дете · входѧще же в до́мъ , цѣлꙋ́ите е҆го . гл҃юще ми́ръ до́мꙋ семꙋ . и҆ а҆ще ѹбо бꙋ́детъ до́мъ досто́инъ , прїидеⷮ ми́ръ ва́шъ нань . а҆ще ли же не бꙋ́детъ досто́инъ , мир̾ ва́шъ к вам̾ въꙁврати́тсѧ · и҆ і҆́же а҆ще не прїимет̾ васъ , ниже послꙋшаетъ словесъ ва́шихъ , и҆сходѧ́ще и҆ꙁ̾ домꙋ , и҆лѝ и҆ꙁ града того , ѿтрѧсѣте пра́хъ но́гъ ва́шихъ · а҆минь гл҃ю ва́мъ , ѿраⷣнѣе бꙋ́детъ ꙁемли содоⷨстѣ и҆ гоморстѣи в̾ дн҃ь сꙋдныи , неже гра́дꙋ томꙋ · ꙁаⷱ‍҇ , л҃ѕ · Се̑ а҆́ꙁъ посыла́ю ваⷵ ꙗ҆́ко ѻ҆вцѧ посредѣ влъ́ковъ . бꙋдѣте ѹбо мꙋдри ꙗ҆́ко ꙁмїа , и҆ цѣли ꙗ҆ко голꙋбїе · Внемлѣте же ѿ чл҃къ . предадѧт̾ б҄о в҄ы на со́нмы , и҆ на собо́рищиⷯ и҆хъ бїю́тъ ваⷵ . предъ влⷣкы же и҆ цр҃ѧ веде́ни бꙋ́дете , менѐ ради . въ свѣдѣтельство и҆мъ , и҆ ѧ҆ꙁы́комъ . е҆гда же предаю́тъ в҄ы , не пецѣтесѧ , како и҆лѝ чт҄о въꙁгл҃ете . дасть бо сѧ вамъ в то́и часъ , чт҄о въꙁ̾гл҃ете . не вы б҄о бꙋдете гл҃ющеѝ , н҄о дх҃ь ѿц҃а ва́шего гл҃ѧѝ в̾ вас̾ . предастъ же братъ бра́та на смр҃ть , и҆ ѿц҃ъ ча́до . и въста́нꙋтъ чѧда на родителѧ , и҆ ѹбїютъ и҆хъ . и҆ бꙋдете ненави́дими всѣми , и҆́мени мое̑го раⷣ‍ꙵ . претръпѣвыи же до конца то́и сп҃сенъ бꙋдетъ · ꙁаⷱ‍҇ , л҃ꙁ · Є҆́гда же го́нѧтъ в҄ы въ́ градѣ семъ , бѣгаите в̾ дрꙋгїи . а҆минь б҄о гл҃ю ваⷨ , не и́мате скончати гра́ды і҆и҃левы , дон̾деже прїидетъ сн҃ь члчⷵкїи · Нѣсть ѹченикъ над̾ ѹчи́телемъ своимъ , ниже рабъ , наⷣ господиномъ свои̑мъ . до́влетъ ѹченикꙋ , да бꙋ́детъ ꙗ҆́ко ѹчи́тель его , и҆ рабъ , ꙗ҆́ко г҃ь е҆го · А҆ще господина до́мꙋ веелꙁевꙋла нареко́шѧ , ко́лми паче домашнѧа̀ е҆го; не ѹбо́итесѧ ѹбо и́хъ . ничт҄оже бо е҆сть покровено , е҆же не ѿкры́етсѧ . и҆ та́ино , е҆же не ѹвѣ́дѣно бꙋ́детъ · Є҆же гл҃ю ва́мъ въ тмѣ , рцѣте въ свѣтѣ . и҆ е҆же въ оу҆́ши слы́шите , проповѣ́дите въ кровѣхъ . и҆ не ѹбоитесѧ ѿ ѹбива́ющих тѣ́ло , дш҃ꙋ же не могꙋщих̾ ѹбити . ѹбои́те же сѧ паче могꙋщаго и҆ дш҃ꙋ и҆ тѣ́ло погꙋбїти в̾ гее́ннѣ · не двѣ́ ли птици цѣни́тасѧ е҆ді́номꙋ а҆ссарїю; и҆ ни еді́на ѿ нею падетъ на ꙁемли беⷥ ѿц҃а ва́шего . ва́м же и҆ власи главнїи вс҄и и҆ꙁъчтени сꙋть . не ѹбо́итеⷵ ѹбо , мно́ѕⷯѣ пти́цъ лꙋ́чши е҆сте в҄ы · ꙁаⷱ‍҇ л҃и · Всѧкъ ѹбо и҆же и҆сповѣ́сть мѧ пред̾ чл҃кы , и҆сповⷨѣ е҆го и҆ а҆ꙁ̾ преⷣ ѿц҃ем̾ моиⷨ , и҆же на нб҃сех̾ . а҆ и҆же ѿвръжеⷮсѧ мене преⷣ чл҃кы , ѿвръгꙋсѧ е҆го и҆ а́ꙁъ прⷣе ѿц҃емъ моиⷨ , и҆же на нб҃сехъ · Не мните ꙗ҆ко прїидох̾ въврещи ми́ръ на ꙁемлю . не прїидоⷯ бо въврещѝ мирь , н҄о мечь . прїидоⷯ б҄о раꙁлꙋчити чл҃ка на ѿц҃а свое̑го , и҆ дще́ре на мт҃ре свою̀ . и҆ невѣстꙋ на свекро́вь свою̀ . и҆ вра́ѕи чл҃кꙋ дома́шнїи е҆го · ꙁаⷱ‍҇ , л҃ѳ · И҆́же лю́биⷮ ѻ҆ц҃а и҆ли мт҃ре паче мене , нѣ́сть менѐ досто́инъ . и҆ і́же лю́биⷮ сн҃а и҆ли дщере паче менѐ , нѣсть мене досто́инъ . и҆ і́же не прїимеⷮ крⷵта свое̑го , и҆ в̾ слⷣѣ мене грѧ́деⷮ , нѣсть мене досто́и̑нъ · Ѡ҆брѣтыѝ дш҃ꙋ свою̀ , погꙋбиⷮ ю҆̀ . а҆ и́же погꙋбииⷮ дш҃ꙋ свою̀ мене раⷣ‍ꙵ , ѻ҆брѧщеⷮ ю҆̀ . И҆же ва̀съ прїе́млеⷮ , менѐ прїемлеⷮ . и҆ і́же прїемлет̾ мене , прїемлеⷮ посла́вшаго м҄ѧ . прїемлѧѝ пророка въ и҆мѧ пррⷪ‍҇че , м̾ꙁдꙋ пррⷪ‍҇чю прїимет̾ . и҆ прїемлѧѝ правⷣеника въ и҆мѧ пра́веⷣниче , м̾ꙁдꙋ пра́ведничю прїимет̾ · И҆ и́же а҆ще напоиⷮ е҆ді́ного ѿ малыхъ сиⷯ ча́шꙋ стꙋденꙋ̀ во́дꙋ , токмо въ и҆мѧ ѹчн҃ка . а҆ми́нь гл҃ю ваⷨ , не погꙋбиⷮ м̾ꙁдꙋ свою̀ · Глаⷡ‍҇ , а҃і · И бы́сть е҆гда съвершѝ і҆с҃ , ꙁаповѣ́даѧ ѻ҆бѣманадесѧте ѹченико́ма свои́ма , пре́иде ѿтꙋ́дꙋ ѹчи́ти и҆ проповѣдати въ градѣхъ иⷯ · ꙁⷱ‍҇а , м҃ · И҆ѻ҆а́ннъ же слы́шав̾ въ ѹꙁылищи дѣла хв҃а , посла́въ два ѿ ѹченикъ своиⷯ . рече е҆мꙋ . ты́ ли е҆си грѧдыѝ , и҆лѝ и҆ного чѧ́емъ; и҆ ѿвѣщавъ і҆с҃ рече и҆мъ . шеⷣша въꙁвѣстита і҆ѻ҆а́ннови , ꙗ҆́же слы́шита и҆ ви́дита . слѣпїи проꙁира́ютъ и҆ хро́мїи хо́дѧтъ , прокаже́нїи ѻ҆чища́ютсѧ , и҆ глꙋсїи слы́шѧт̾ мр҃твїи въста́ют̾ , и҆ ни́щїи бл҃говѣствꙋють . и҆ бл҃же́нъ е҆сть и҆́же а҆ще не събла́ꙁниⷮсѧ ѻ҆ мнѣ · тѣма же и҆схо́дѧ́щема , начѧ́тъ і҆с҃ наро́домъ гл҃ати ѻ҆ і҆ѻ҆а́ннѣ . чесо и҆ꙁыдо́сте в̾ пꙋсты́ню видѣти; тро́сть лѝ вѣтром̾ колѣблеⷨ; но̀ чесо и҆ꙁыдо́сте видѣти; чл҃ка лѝ в̾ мѧк̾кы ри́ꙁы ѻ҆блъчена; с҄е и҆же мѧ́ккаѧ носѧщеѝ , въ домохъ црⷵкыхъ сꙋтъ · но чесо и҆ꙁыдо́сте видѣти; пррⷪ‍҇ка л҄и; еѝ гл҃ю вамъ , и҆ лише пррⷪ‍҇ка · се́и бо е҆сть , ѻ҆ не́мже е҆сть пи́сано · Сѐ а҆́ꙁ̾ посыла́ю а҆гг҃ла мое̑го прⷣе лицемъ твои̑мъ , и҆́же ѹготовиⷮ пꙋть твои пред̾ тобою · а҆миⷩ‍҇ гл҃ю ва́мъ . не въста̀ в роженыⷯ жена́ми болїи и҆ѻ҆анна крⷵтлѧ . мнїи же , въ црⷵтвїи нбⷵнѣмъ , болїи е҆го е҆сть · ѿ дни же і҆ѻа́нна крⷵтлѧ досе́лѣ , цр҃ьствїе нбⷵное нꙋ́дитсѧ . и҆ нꙋжници въсхища́ютъ е҆̀ . Всѝ бо пррⷪ‍҇ци и҆ ꙁако́нъ до и҆ѻ҆а́нна проре́кошѧ . и҆ а҆́ще хо́щете прїꙗ҆́ти , то́и е҆сть и҆лїа хотѧ́и прїити . и҆мѣѧи ѹши слы́шати , да слы́шитъ · ꙁⷱ‍҇а , м҃а Комꙋ же ѹподоблю̀ ро́дъ сеи . подо́бен̾ е҆сть дѣтеⷨ , сѣдѧ́щим̾ на то́ржищих̾ , и҆ въꙁглаша́ющимъ дрꙋгомъ свои́мъ , и҆ гл҃ющимъ . писка́хомъ ва́мъ , и҆ не плѧсасте . плака́хомъ ваⷨ , и҆ не рыда́сте · Прїиде б҄о і҆ѻа́нъ ни ꙗ҆́ды нѝ пїѧ , и҆ гл҃ете бѣ́съ и́маⷮ . прїиде сн҃ъ чл҃ческїи ꙗ҆́дый и҆ пїа , и҆ гл҃ете , с҄е чл҃къ ꙗ҆́дца и҆ винопїицѧ , мытаремъ дрꙋгъ и҆ грѣшникомъ . и҆ ѻ҆пра́вдисѧ премꙋ́дрость . ѿ чѧдъ свои̑хъ · ꙁⷱ‍҇а , м҃в · Тогда̀ начаⷮ і҆с҃ понаша́ти градовом̾ , в нихже бы́ша множа́ишаѧ си́лы е҆го , ꙁане не пока́ашѧсѧ̀ · Го́ре тебѣ хораꙁи́нъ , го́ре тебѣ вѷѳсаи́да . ꙗ҆ко аще в тѷрѣ и сидо́нѣ быша си́лы былѝ бы́вшаѧ в ва́съ , древле оу҆́бо въ вре́тищи и҆ пе́пелѣ пока́ѧлисѧ бы́шѧ , ѻ҆ба́че гл҃ю вамъ , ти́рꙋ и҆ сидо́нꙋ ѿра́днѣе бꙋ́детъ в̾ дн҃ь сꙋдныи , неже ва́мъ · И҆ т҄ы капернаѹмъ , и҆же до нб҃съ въꙁнесы́исѧ , до а́да съни́деши . ꙁанѐ а҆́ще в содо́мѣхъ бы́шѧ си́лы былѝ , бы́вшаѧ в тебѣ , пребы́ли оу҆́бо бышѧ до дне́шнѧго дн҃е . ѻ҆баче гл҃ю ва́мъ , ꙗ҆́ко ꙁемли содо́мъстѣи ѿраⷣнѣе бꙋ́деⷮ в̾ дн҃ь сꙋдныи , неже тебѣ · в то̀ вре́мѧ ѿвѣща і҆с҃ , речѐ . и҆сповѣда́ю ти сѧ ѻ҆ч҃е г҃и нб҃си и҆ ꙁемлѝ , ꙗ҆́ко ѹтаилъ е҆си сїѧ ѿ премꙋдрыхъ и҆ раꙁꙋмныⷯ , и҆ ѿкры́лъ е҆си та̀ младенцⷨе . еѝ ѻ҆ч҃е , ꙗ҆́ко та́ко бы́сть бл҃говоле́нїе предъ тобо́ю · ꙁⷱ‍҇а , м҃г · Вс҄ѧ мнѣ предана̀ сꙋть ѻ҆ц҃емъ моиⷨ · и҆ никто́же ꙁна́ет̾ сн҃а , токмо ѿц҃ъ , ни ѻ҆ц҃а кт҄о ꙁна́етъ , то́кмо сн҃ъ , и҆ е҆мꙋже а҆ще во́литъ сн҃ъ ѿкры́ти · прїидѣте ко мнѣ всѝ трꙋжⷣающеисѧ и҆ ѻ҆бремененїи , и҆ а́ꙁъ поко́ю в҄ы . Въꙁмѣте и҆́го мое на себе , и҆ наѹчи́тесѧ ѿ менѐ , ꙗ҆́ко кро́токъ е҆смь , и҆ смиреⷩ‍҇ срⷣцемъ , и҆ ѻ҆брѧ́щете поко́и дш҃амъ ва́шимъ · и҆́го б҄о мое бл҃го , и҆ бремѧ мое ле́гко е҆сть ·
Глⷡ‍҇а , в҃і . ꙁⷱ‍҇а , м҃д · В т҄о вре́мѧ и҆де і҆с҃ в сꙋботы сквоѕѣ сѣѧнїа . ѹчн҃цы же е҆го въꙁалка́шѧсѧ , и҆ начѧ́ша въстерѕа́ти кла́сы и҆ ꙗ҆́сти . фарисее же видѣ́вше , рѣша е҆мꙋ . с҄е ѹченицы твоѝ творѧ́тъ , е҆гоже не достоиⷮ творити в сꙋботы . ѻ҆н же речѐ и҆́мъ · нѣ́сте ли члѝ чт҄о сътвори двⷣъ , е҆гда̀ въꙁалка са́мъ , и҆ сꙋщїи с нимъ; ка́ко вни́де в́ хра́мъ бж҃їи , и҆ хлѣбы преⷣложенїѧ снѣсть , и҆́хже не досто́ино емꙋ б҄ѣ ꙗ҆́сти , ни сꙋщимъ с ниⷨ , то́кмо и҆ере́ѻ҆мъ е҆ди́нѣмъ; и҆л҄и нѣ́сте чл҄и в̾ ꙁако́нѣ , Ꙗ҆́ко в̾ сꙋбо́ты сщ҃е́ницы в̾ цр҃кви сꙋботы сквернѧтъ , и҆ непови́нни сꙋть; Гл҃ю же ва́мъ , ꙗ҆́ко цр҃кве бо́ле е҆сть ꙁдѣ · А҆́ще ли бы́сте видѣли чт҄о е҆сть млⷵти хо́щꙋ , а҆ не же́ртвѣ , нико́лиже оу҆́бо бы́сте ѻ҆сꙋжⷣали непови́нныⷯ . г҃ь бо е҆́сть и҆ сꙋбо́тѣ сн҃ъ чл҃чскїи · ꙁⷱ‍҇а , м҃е · И҆́ пришеⷣ ѿтꙋдꙋ прїиде на соⷩ‍҇мище иⷯ . И҆ с҄е чл҃къ б҄ѣ т҄ꙋ , рꙋкꙋ и҆мы̀ сꙋхꙋ . и҆ въпросишѧ е҆го гл҃юще , а҆ще досто́итъ въ сꙋбо́ты цѣлити; да на́нь въꙁ̾гл҃ютъ · ѻ҆́н же рече и҆́м̾ . кто̀ е҆сть ѿ ва́съ чл҃къ , и҆́же и҆́мать ѻ҆вчѧ е҆ді́но , и҆ а́ще впаде́тсѧ в сꙋбо́ты въ ѧ́мꙋ , не и҆́метъ ли  , и҆ и́ꙁмет̾; ко́льми ѹбо лꙋ́чши е҆сть чл҃къ ѻ҆вча́те; Тѣмже ѹбо досто́итъ в сꙋбо́ты добро твори́ти · Тогда̀ гл҃а чл҃кꙋ , прострѝ рꙋ́кꙋ твою . и҆ простретъ , и҆ ѹтверди́сѧ цѣла̀ ꙗ҆ко дрꙋга́а · ꙁаⷱ‍҇ , м҃ѕ · Фарисе́е же шедше совѣтъ сътвори́ша нань , како да е҆го погꙋбѧⷮ . і҆с҃ же раꙁꙋмѣвъ , ѿи҆́де ѿтꙋ́дꙋ , И҆́ по немъ и҆до́шѧ наро́ди мно́ѕи , и҆ і҆сцѣлѝ и҆хъ всѣхъ · и҆ ꙁапрѣти и҆мъ да не ꙗ҆́вѣ е҆го творѧтъ Ꙗ҆́ко да с̾бꙋдетсѧ рече́ное и҆саїемъ пррⷪ‍҇комъ гл҃ющемъ · Се̑ ѻ҆́трокъ мои е҆гоже и҆ꙁво́лихъ , въꙁлю́бленныѝ мои , на́ньже бл҃говоли дш҃а моѧ . положꙋ дх҃ь мои на немъ , и҆ сꙋдъ ꙗ҆́ꙁы́комъ въꙁвѣститъ . не прерѣчеⷮ , ни въꙁопїет̾ . ниже ѹслы́шитъ кт҄о на распꙋтїих̾ гла́са е҆го . тро́сти съкрꙋше́ны не прело́митъ , и҆ ле́на в̾не́мшасѧ не ѹгаситъ , до́ндеже и҆ꙁведетъ в̾ побѣдꙋ сꙋдъ . и҆ на и҆мѧ е҆го ꙗ҆ꙁы́ци ѹповаюⷮ · Тогда̀ приведо́ша к немꙋ бѣснꙋ́ющасѧ слѣпа и҆ нѣма , и҆ и҆сцѣли е҆го , ꙗ҆ко слѣпомꙋ и҆ нѣмомꙋ гл҃ати и҆ глѧ́дати · И҆ дивлѧ́хꙋсѧ вси наро́ди гл҃юще . е҆да се́и е҆сть х҃с , сн҃ъ двⷣв̾; фарїсе́е же слы́шавше , рѣша . се́и не и҆ꙁго́нитъ бѣсы , токмо ѻ҆ вее̑лꙁевꙋ́лѣ кнѧ́ѕи бѣсо́в̾стѣмъ · Вѣдыи же іс҃ мы́сли иⷯ , рече и҆мъ . всѧ́ко црⷵтво раꙁдѣ́лшеесѧ на сѧ , ꙁапꙋстѣе̑тъ . и҆ всѧкъ граⷣ , и҆ли домъ раꙁдѣли́выѝсѧ на́ сѧ , не ста́нетъ . и҆ а́ще сатана̀ , сатанꙋ̀ и҆ꙁго́нит̾ , на́ сѧ раꙁдѣлилсѧ е҆сть , ка́ко ѹбо̀ ста́нетъ црⷵтво е҆го; И҆ а́ще а҆́ꙁъ ѻ҆ вее̑льꙁевꙋ́лѣ и҆ꙁгоню̀ бѣсы , сн҃ове ва́ши ѻ́ комь и҆ꙁго́нѧт̾; Сего ра́ди тїи вамъ бꙋ́дꙋть сꙋдїѧ̀ . а҆́ще ли же а҆ꙁъ ѻ҆ дс҃ѣ бж҃їи и҆ꙁгоню̀ бѣ́сы , ѹбо пости́же на васъ црⷵтвїе бж҃їе · И҆лѝ ка́ко мо́жетъ кт҄о вни́ти в домъ крѣ́пкаго , и҆ съсꙋ́ды е҆го расхи́тити , а҆́ще не пе́рвѣе свѧ́жетъ крѣпкаго , и҆ тогда̀ до́мъ е҆го расхи́титъ; ꙁаⷱ‍҇ , м҃ꙁ · И҆́же нѣ́сть со мно́ю , на́ мѧ е҆сть , и҆ і́же не събира́етъ съ мно́ю , растачаеⷮ · Сего̀ ра́ди гл҃ю вамъ , всѧ́къ грѣхъ и҆ хꙋла , ѿпꙋ́стиⷮсѧ чл҃комъ , а҆ ꙗ҆́же на дх҃ъ хꙋла̀ , не ѿпꙋ́ститсѧ чл҃коⷨ . и҆ і҆же а҆ще речетъ сло́во на́ сн҃а члчⷵкаго , ѿпꙋ́ститсѧ е҆мꙋ . а҆ и҆же речетъ на́ дх҃а ст҃го , не ѿпꙋ́ститсѧ е҆мꙋ , ни в сїи вѣкъ , ни в бꙋ́дꙋщїи · И҆л҄и сътвори́те дрѣ́во добро , и҆ пло́дъ е҆го до́бръ . и҆л҄и сътвори́те древо ꙁл҄о , и҆ пло́дъ е҆го ꙁол̾ . ѿ плода̀ бо древо поꙁнано бꙋ́детъ · Порожⷣенїа е҆хи́днова , ка́ко мо́жете добро гл҃ати , ꙁл҄и сꙋще; ѿ и҆ꙁбы́тка бо срⷣцꙋ , ѹста гл҃ютъ · Бл҃гыи чл҃къ , ѿ бл҃гаго съкро́вища и҆ꙁно́ситъ бл҃га́а . и҆ лꙋка́выи чл҃к̾ , ѿ лꙋка́ваго съкро́вища , и҆ꙁно́ситъ лꙋка́ваѧ · Гл҃ю же ва́мъ , ꙗ҆́ко всѧ́ко сло́во пра́ꙁдно е҆же а҆ще рекꙋтъ чл҃цы , въꙁдадѧ́тъ ѻ҆ не́мъ сло́во въ дн҃ь сꙋд̾ныи · ѿ слове́съ б҄о свои̑хъ ѻ҆пра́вдишисѧ , и҆ ѿ слове́съ своиⷯ ѻ҆сꙋ́дишисѧ · ꙁⷱ‍҇а , м҃и · Тогда̀ ѿвѣща́ша нѣцїи ѿ кни́жник̾ и фарисе́и гл҃юще . ѹчи́телю , хо́щеⷨ ѿ тебе ꙁнаменїе видѣти · ѻ҆́н же ѿвѣщавъ рече и҆мъ . родъ лꙋка́въ и҆ прелюбодѣ́и , ꙁна́менїѧ и́щетъ . и҆ ꙁна́менїе не дастьсѧ е҆мꙋ , то́кмо ꙁна́менїе і҆ѻ́ны прⷪ‍҇рка . ꙗ҆́коже б҄о бѣ і҆ѻ́на въ чревѣ ки́товѣ три дн҃и , и҆ три но́щи . та́ко бꙋ́детъ и҆ сн҃ъ члчⷵкїи в̾ срⷣци ꙁем̾ли три дн҃и , и҆ три но́щи · Мꙋжїе ниневи́т̾стїи в̾ста́нꙋтъ на сꙋдъ с родоⷨ симъ , і҆ ѻ҆сꙋ́дѧтъ и҆̀ , ꙗ҆́ко пока́ашѧсѧ про́повѣдїю іѻ́ниною . и҆ с҄е бо́ле і҆ѻ́ны ꙁд̑ѣ · Цр҃ца ю́ж̾скаа в̾ста́нетъ на сꙋдъ с родомъ сим̾ , и҆ ѻ҆сꙋдитъ и҆̀ , ꙗ҆́ко прїиде ѿ коне́цъ ꙁемлѧ̀ слы́шати премꙋ́дрость соло́моновꙋ . и҆ се бо́ле соло́мона ꙁд̑ѣ · Є҆гда же нечи́стыи дⷯꙋ и҆ꙁы́детъ ѿ чл҃ка , прехо́дитъ сквоꙁѣ беꙁвоⷣнаѧ мѣста , ища̀ поко́ѧ , и҆ не ѻ҆брѣта́етъ . тогда рече́тъ , въꙁ̾вращꙋ́сѧ в̾ домъ мо́и ѿнꙋдꙋже и҆ꙁыдо́хъ . и҆ пришеⷣ ѻ҆брѧ́щетъ пра́ꙁденъ , помете́нъ и҆ ѹкраше́нъ . тогда̀ и҆́дет , и҆ по́иметъ с̾ собою сеⷣмь и҆нѣхъ дꙋховъ лютѣишиⷯ себѐ , и҆ вшеⷣше живꙋтъ т҄ꙋ . и҆ бꙋдꙋтъ послѣднѧа чл҃кꙋ томꙋ горша пе́рвых̾ . та́ко бꙋдетъ и҆ ро́дꙋ семꙋ лꙋка́вомꙋ · ꙁаⷱ‍҇ , м҃ѳ · Є҆́ще же е҆мꙋ гл҃ющꙋ к̾ народомъ . с҄е мати е҆го и҆ братїа е҆го стоѧ́хꙋ вн҄ѣ , и҆щꙋще гл҃ати е҆мꙋ . рече же нѣ́кїи е҆мꙋ . с҄е мт҃и твоа̀ , и҆ бра́тїа твоѧ вн҄ѣ стоѧ́тъ хотѧ́ще гл҃ати тебѣ . ѻ҆́нъ же ѿвѣща́въ рече къ гл҃ющемꙋ е҆мꙋ . кто е҆сть мт҃и моа̀ , и҆ кт҄о сꙋть братїѧ моа̀; и҆ про́стеръ рꙋ́кꙋ свою на ѹчн҃ки своѧ , рече . с҄е мт҃и моа̀ и҆ братїѧ моа̀ . и҆же б҄о а҆ще сътворитъ во́лю ѿц҃а мое̑го и҆же е҆сть на нб҃сехъ , то́и браⷮ мои , и҆ сестра̀ , и҆ мт҃и м҄и е҆сть ·
Глⷡ‍҇а , г҃і · В дн҃ь же то́и и҆ꙁшⷣе і҆с҃ и҆ꙁ домꙋ сѣдѧ́ше при мори . и҆ събра́шасѧ к немꙋ наро́ди мно́ѕи , ꙗ҆́коже е҆мꙋ в кора́бль влѣ́сти и҆ сѣсти , и҆ весь наро́дъ на помо́рїи стоа́ше . и҆ гл҃а и҆мъ при́тчами мно́го , гл҃ѧ . ꙁаⷱ‍҇ , н҃ · Се̑ и҆ꙁы́де сѣаѝ да сѣ́етъ . и҆ сѣющꙋ е҆мꙋ . ѻ҆́ва падошѧ при пꙋтѝ . и҆ прїидо́шѧ пти́цѧ , и҆ поꙁобашѧ ѧ҆̀ . дрꙋга́ѧ же падошѧ на ка́менныхъ , и҆дѣже не и҆мѣ́аше ꙁемлѧ̀ мно́гы , и҆ а́бїе проꙁѧбо́шѧ , ꙁа́не не и҆мѣ́аше глꙋбины ꙁемлѧ̀ . сл҃нцꙋ же въсїа́в̾шꙋ , присвѣнꙋшѧ , и҆ ꙁане не и҆мѣ́ахꙋ коренїѧ , и҆схо́шѧ . дрꙋга́ѧ же падошѧ в̾ трьнїи , и҆ вꙁы́де трьнїе и҆ подави иⷯ · дрꙋга́ѧ же падошѧ на ꙁемлѝ до́брѣи . и҆ даа́хꙋ пло́дъ . ѻ҆́во ѹбо сто̀ , ѻ҆́во же шестьдесѧⷮ . ѻ҆́во тридесѧть · И҆мѣаѝ оу҆́ши слы́шати , да слы́шиⷮ · ꙁаⷱ‍҇ , н҃а · И҆́ пристꙋпивше ѹчн҃ци е҆го , рекоша е҆мꙋ , почто̀ при́тчами гл҃еши и҆м̾; ѻ҆́нъ же ѿвѣщавъ , рече и҆мъ . ꙗ҆́ко ва́мъ дано е҆сть раꙁꙋмѣти та́ины црⷵтвїа нбⷵнаго . ѻ҆нѣмъ же не дано̀ е҆сть · И҆же б҄о и҆́мать , дастьсѧ е҆мꙋ , и҆ преи̑ꙁбꙋ́детъ е҆мꙋ . а҆ и҆же не и́мать , и҆ е҆же и́мать въꙁметсѧ ѿ него · Сего ра́ди в̾ при́тчѧхъ гл҃ю и҆мъ , ꙗ҆́ко ви́дѧще не ви́дѧтъ , и҆ слы́шаще не слы́шѧтъ , ни раꙁꙋмѣютъ . и҆ събыва́етсѧ в ниⷯ прⷪ‍҇рчество і҆са́іно , гл҃ющее . слꙋ́хомъ ѹслы́шите , и҆ не и́мате раꙁꙋмѣти . и҆ ꙁрѧ́ще оу҆́ꙁрите , и҆ не и҆́мате ви́дѣти . ѻ҆тлъстѣ б҄о срⷣце людїи сиⷯ , и҆ ѹши́ма тѧⷤко слы́шаша , и҆ ѻ҆́чи свои смѣжи́шѧ , да не когда̀ ѹꙁрѧтъ ѻ҆чи́ма , и҆ ѹши́ма ѹслышѧтъ , и҆ срⷣцеⷨ раꙁꙋмѣютъ , и҆ ѻ҆братѧ́тсѧ , и҆ і҆сцѣлю̀ и҆хъ · Ва́ша же бл҃же́наа̀ ѻ҆чеса̀ , ꙗ҆́ко ви́дѧтъ , и҆ оу́ши ва́ши , ꙗ҆ко слы́шѧтъ · А҆минь б҄о гл҃ю ва́м̾ , ꙗ҆́ко мно́ѕи прⷪ‍҇рцы и҆ пра́веⷣницы въжⷣелѣшѧ ви́дѣти ꙗ҆́же ви́дите , и҆ не видѣшѧ . и҆ слы́шѧти ꙗ҆́же слы́шите , и҆ не слы́шаша · Вы̑ же ѹбо ѹслы́шите приⷮчю сѣющаго · Всѧ́комꙋ слы́шащемꙋ сло́во црⷵтвїа , и҆ не раꙁꙋмѣвающꙋ , прихо́дитъ лꙋка́выи , и҆ въсхищаетъ всѣѧнное в̾ срⷣци е҆го , с҄е е҆сть иже при пꙋтѝ сѣ́анное · А҆ на ка́мен̾ныхъ сѣ́анное , се́и е҆сть слы́шаѝ сло́во , и҆ а́бїе с ра́достїю прїе́млетъ е҆̀ , не и́мать же ко́рене в себѣ , н҄о временеⷩ‍҇ е҆сть · Бы́вши же печали и҆л҄и гоне́нїю словесѐ ра́ди , а҆́бїе съблажнѧ́етсѧ · А҆ сѣ́анное в̾ тернїи , се́и е҆сть слы́шаѝ сло́во , и҆ печа́ль вѣка сего̀ , и҆ лесть бога́тъства , подавлѧ́етъ сло́во , и҆ бес плода̀ быва́етъ · А҆ сѣ́анное на до́брѣи ꙁеⷨлѝ , се́и е҆сть слы́шаѝ сло́во , и҆ раꙁꙋмѣва́а , и҆же ѹбо пло́дъ прино́ситъ , и҆ твори́тъ , ѻ҆́въ сто , ѻ҆́в̾ же шестьдесѧⷮ , ѻ҆́въ тридесѧть · ꙁаⷱ‍҇ , н҃в · И҆́нꙋ при́тчю преⷣложи и҆мъ гл҃ѧ . ѹподобисѧ црⷵтвїе нбⷵное чл҃кꙋ сѣ́авшꙋ до́брое сѣмѧ на селѣ своемъ . спѧ́щемъ же чл҃комъ , прїиде вра́гъ е҆го , и҆ всѣ́а плѣвелы посредѣ пшени́ца , и҆ ѿи́де . е҆гда же проꙁѧбе трава̀ , и҆ плоⷣ сътворѝ , тогда̀ ꙗ҆ви́шѧсѧ и҆ плѣ́велїе · Пришеⷣше же рабѝ господи́на , рѣ́шѧ е҆мꙋ . г҃и , не до́брое ли сѣмѧ сѣ́алъ е҆си на селѣ своемъ; ѿкꙋ́дꙋ ѹбо и҆́мать плѣвелы; ѻ҆́нъ же рече и҆мъ . врагъ чл҃къ с҄е сътворѝ · Раби же рѣшѧ е҆мꙋ . хо́щеши ли ѹбо , да шеⷣше и҆сплевемъ ѧ҆̀; ѻ҆́нъ же речѐ и҆м̾ , н҄и . да не когда̀ въстръга́юще плѣвелы , въстръ́гнете кꙋпно с ни́ми и҆ пшени́цꙋ . ѻ҆ста́вите растѝ ѻ҆боѐ кꙋпно до жа́твы , и҆ въ времѧ жа́твы рекꙋ жа́телеⷨ . съберѣте пе́рвѣе плѣвелы , и҆ свѧжи́те и҆хъ в̾ снопы̀ ꙗ҆́ко съжежтѝ ѧ҆̀ · А҆ пшени́цꙋ съберѣте в̾ жи́тницꙋ мою · ꙁаⷱ‍҇ , н҃г · И҆́нꙋ при́тчꙋ преⷣложи и҆мъ , гл҃ѧ . подобно е҆сть црⷵтвїе нбⷵное , ꙁрьнꙋ горꙋшичнꙋ , е҆́же вꙁе́мъ чл҃къ , всѣ́а на селѣ своем̾ , е҆же ма́лѣише ѹбо е҆сть ѿ всⷯѣ сѣменъ . е҆гда же въꙁрастетъ , бо́лее всѣхъ ѕе́лїи е҆сть , и҆ быва́етъ дрѣво , ꙗ҆́ко прїитѝ пти́цѧмъ нбⷵным̾ , и҆ вита́ти на вѣтвѣхъ е҆го · И҆́нꙋ при́тчю гл҃а и҆мъ . подобно е҆сть црⷵтвїе нбⷵное , ква́сꙋ , и҆же вꙁемши жена съкры̀ в̾ мꙋ́чныхъ са́тѣхъ тр҄и , дондеже въскисо́шѧ вс҄ѧ · Сїа вс҄ѧ гл҃а і҆с҃ в̾ при́тчѧхъ народомъ , и҆ бес при́тча ничесо́же гл҃аше к нимъ , ꙗ҆́ко да с̾бꙋ́детсѧ рече́ное пррⷪ‍҇комъ гл҃ющимъ . ѿврьꙁꙋ въ при́тчѧхъ ѹста моа , ѿры́гнꙋ съкрове́наѧ ѿ сложе́нїа ми́рꙋ · Тогда ѻ҆ста́вль наро́ды , прїиде в доⷨ і҆с҃ · ꙁаⷱ‍҇ . н҃д · И҆́ пристꙋпи́шѧ к немꙋ ѹчн҃цы е҆го гл҃юще . скажѝ намъ при́тчю плѣвелъ се́лныхъ · ѻ҆́нъ же ѿвѣщавъ , речѐ и҆мъ · Всѣ́авыи до́брое сѣмѧ , е҆сть сн҃ь члчⷵкїи · а҆ село , е҆сть ми́ръ . до́брое же сѣмѧ , сїи сꙋть сн҃ве црⷵтвїа · А҆ плѣвели сꙋть сн҃ве непрїа́ꙁниннїи · а врагъ всѣавыи и҆хъ , е҆сть дїавол̾ · а҆ жа́тва , кончи́на вѣка е҆сть · а҆ жа́теле , а҆́гг҃ли сꙋть · ꙗ҆́коже ѹбо събира́ютъ плѣвелъ , и҆ ѻ҆гнемъ съжиꙁаютъ , тако бꙋ́детъ в̾ скончанїе вѣ́ка сего · По́слет̾ сн҃ь члчⷵкїи а҆́гг҃лы своа , и҆ съберꙋтъ ѿ црⷵтвїа е҆го вс҄ѧ съблаꙁны , и҆ творѧ́щаѧ беꙁако́нїе , и҆ в̾ве́ргꙋть и҆хъ в пещь ѻ҆́гненꙋ · т҄ꙋ бꙋдетъ плачь , и҆ скре́жетъ ꙁꙋбом̾ · Тогда пра́веⷣницы просвѣтѧтсѧ ꙗ҆ко слн҃це в̾ црⷵтвїи ѿц҃а и҆хъ . и҆мѣаѝ ѹши слы́шати , да слы́шитъ · ꙁаⷱ‍҇ , н҃е · Па́кы подобно е҆сть црⷵтвїе нбⷵное съкро́вищꙋ съкрове́нꙋ на селѣ , е҆же ѻ҆брѣт̾ чл҃къ , съкры̀ , и҆ ѿ ра́дости е҆го и҆деⷮ , и҆ вс҄ѧ е҆ли́ка и҆́мать , продаетъ , и҆ кꙋпꙋ́етъ село̀ то̀ · ꙁаⷱ‍҇ · Па́кы подо́бно е҆сть црⷵтвїе нбⷵное чл҃кꙋ кꙋпцꙋ , и҆́щꙋщꙋ до́брыа би́серы . и҆же ѻ҆брѣте е҆дінъ мно́гоцѣ́ненъ би́серъ , шедъ про́дасть вс҄е е҆ли́ко и҆мѧше , и҆ кꙋпѝ е҆го · Па́кы подобно е҆сть црⷵтвїе нбⷵное не́водꙋ в̾ве́рженꙋ в море , и́ ѿ всѧ́кого ро́да събра́вшꙋ . и҆же е҆гда и҆спол̾нисѧ , и҆ꙁ̾влеко́ша и҆̀ на кра́и , и сⷣѣше и҆ꙁбрашѧ до́брыа в сосꙋды , а҆ ꙁлы́ѧ и҆ꙁверго́шѧ вон̾ · Та́ко бꙋ́детъ въ сконча́нїе вѣка . и҆ꙁы́дꙋтъ а҆́гг҃ли , и҆ ѿлꙋчѧтъ ѕлыѧ ѿ среды̀ пра́веⷣныхъ , и҆ в̾ве́ргꙋтъ иⷯ в̾ пещь ѻ҆́гненꙋ . тꙋ бꙋдетъ плачь и҆ скрежетъ ꙁꙋбо́мъ · Гл҃а и҆мъ і҆с҃ , раꙁꙋмѣ́сте ли сїа вс҄ѧ; гл҃ашѧ е҆мꙋ , е҆ѝ г҃и · ѻ҆́н же рече и҆м̾ . сего ра́ди всѧкъ кни́жникъ наѹчи́всѧ црⷵтвїю нбⷵномꙋ , подо́бенъ е҆сть чл҃кꙋ домови́тꙋ , и҆же и҆ꙁно́ситъ ѿ съкро́вища свое̑го но́ваѧ и҆ ветха́ѧ · ꙁаⷱ‍҇ , н҃ѕ · И҆́ бысть е҆гда̀ сконча і҆с҃ при́тчꙋ сїю , преиде ѿтꙋ́дꙋ . и҆ пришеⷣ въ ѿч҃ьствїе своѐ , ѹча́ше и҆хъ на со́нмищыⷯ и҆хъ , ꙗ҆́ко дивитисѧ и҆мъ , и҆ гл҃ати . ѿкꙋдꙋ семꙋ премꙋ́дрость сїа и҆ си́лы; не се́и л҄и е҆сть текто́новь сн҃ъ; не мт҃и л҄и е҆го нарица́етсѧ м҃рїа́мь , и҆ братїа е҆го , і҆аковъ , и҆ і҆ѻ҆сїи , и҆ си́монъ , и҆ і҆юда; и҆ сестры е҆го , не всѧ̀ л҄и в̾ нас̾ сꙋть; ѿкꙋ́дꙋ ѹбо семꙋ сїа вс҄ѧ; и҆ блажнѧ́хꙋсѧ ѻ҆ нем̾ · И҆с҃ же речѐ и҆м̾ . нѣсть пррⷪ‍҇кь бе́с чести , то́кмо въ ѿч҃ьствїи свое̑мъ , и҆ в домꙋ̀ свое̑м̾ . и҆ не сътвори т҄ꙋ си́лы мно́гы , ꙁа невѣрство и҆хъ ·
Глⷡ‍҇а , д҃і · ꙁаⷱ‍҇ , н҃ꙁ · В то времѧ ѹслы́шавъ и҆́род̾ четвертовла́стникъ слꙋх̾ і҆с҃овъ , и҆ рече ѻ҆трокомъ свои̑мъ , се́и е҆сть і҆ѻа́ннъ креститель , то́и въскр҃се ѿ мрътвыхъ , и҆ сего ради си́лы дѣют̾сѧ ѻ҆ немъ · И҆́родъ б҄о е́мъ і҆ѻ҆а̑нна , свѧꙁа̀ е҆го и҆ всади в тем̾ницꙋ , и҆родїѧ́ды ради жены фили́ппа бра́та свое̑го · Гл҃аше бо е҆мꙋ і҆ѻ҆а́ннъ , не досто́итъ т҄и и҆мѣти еа̀ . и҆ хотѧше е҆го ѹби́ти , ѹбоа́сѧ наро́да . ꙁане ꙗ҆́ко пррⷪ‍҇ка е҆го и҆мѣ́ахꙋ · дн҃и же бывшꙋ рожⷣьства и҆́родова , плѧса̀ дщ̑и и҆родїа́дина посредѣ . и҆ ѹгодѝ и҆́родови , тѣмже и҆ с̾ клѧ́твою иꙁрече е́й да́ти е҆гоже а҆ще въспро́ситъ · ѻ҆на же нава́жⷣена матерїю своею̀ , да́жⷣь м҄и рече ꙁд̑ѣ на блю́дѣ главꙋ і҆ѻ҆а́нна крⷵти́телѧ . и҆ печа́ленъ бысть цр҃ь . клѧ́твы же ради и҆ ꙁа въꙁлежа́щихъ с ниⷨ , повелѣ да́ти е́й . и҆ посла́въ ѹсѣкнꙋ і҆ѻ҆а́нна в темни́ци . и҆ принесо́ша главꙋ̀ е҆го на блю́дѣ , и҆ дашѧ дв҃ци , и҆ ѿнесѐ ма́тери свое́й · И҆ пристꙋпльше ѹченицы е҆го , вꙁѧ́ша тѣло е҆го , и҆ погребо́ша е҆̀ , и҆ пришеⷣше въꙁвѣсти́ша і҆сви · И҆ слы́шавъ і҆с҃ , ѿи́де ѿтꙋ́дꙋ в̾ корабли в̾ пꙋ́сто мѣ́сто е҆ді́нъ · и҆ слы́шавше наро́ди , по немъ и҆до́ша , пѣши ѿ градовъ · ꙁаⷱ‍҇ , н҃и · И҆ и҆ꙁшⷣе і҆с҃ , видѣ мно́гъ нароⷣ , и҆ млⷵрдова ѻ҆ нихъ , і҆ и҆сцѣли недꙋжныа иⷯ · Поꙁдѣ же бы́вшꙋ , пристꙋпи́ша к немꙋ ѹченицы̀ е҆го гл҃юще . пꙋ́сто е҆сть мѣ́сто , и҆ часъ ѹже минꙋ̀ . ѿпꙋстѝ наро́ды , да шеⷣше в̾ ве́си кꙋпѧтъ брашна себѣ · И҆с҃ же рече и҆мъ , не требꙋютъ ѿи̑ти . дади́те и҆мъ в҄ы ꙗ҆́сти · ѻ҆ни же гл҃ашѧ е҆мꙋ . не и́мамы ꙁд̑ѣ то́кмо пѧть хлѣбъ , и҆ двѣ ры́бѣ · ѻ҆́нъ же рече , принесѣте ми иⷯ сѣмо . и҆ повелѣ наро́домъ въꙁлежти на травѣ , и҆ прїемъ пѧть хлѣ́бы , и҆ ѻ҆бѣ рыбѣ , въꙁрѣвъ на нб҃о , блⷵви , и҆ преломивъ , дасть ѹчн҃комъ хлѣбы , ѹченицы же наро́домъ . и҆ ꙗ҆́до́шѧ вс҄и и҆ насы́тишѧсѧ . и҆ вꙁѧ́шѧ и҆ꙁбы́т̾кы ѹкрꙋхъ , дванадесѧте ко́шѧ и҆спо́лнь . ꙗ҆́дꙋщиⷯ же б҄ѣ мꙋжїи ꙗ҆́ко пѧть тысꙋщъ , ра́ꙁвѣ женъ и҆ дѣтїи · ꙁаⷱ‍҇ , н҃ѳ · И҆ а́бїе понꙋди і҆с҃ ѹченикы своа̀ в̾лѣ́сти в кора́бль , и҆ вари́ти е҆го на ѻ҆́номъ полꙋ , дондеже ѿпꙋсти́тъ наро́ды · И ѿпꙋсти́въ наро́ды , в̾ꙁы́де на горꙋ е҆ді́нъ помоли́тисѧ · Поꙁдѣ же бы́вшꙋ , е҆ді́нъ б҄ѣ т҄ꙋ . корабль же б҄ѣ посредѣ мо́рѧ вла́асѧ влънами . бѣ б҄о проти́венъ вѣтръ · В четве́ртꙋю же стражꙋ нощи , и҆́де к нимъ і҆с҃ , ходѧ по́ морю . и҆ видѣ́вше е҆го ѹченицы по́ морю ходѧща , смꙋти́шасѧ , гл҃юще , ꙗ҆́ко приѕракъ е҆сть . и҆ ѿ страха въꙁъпиша · А҆́бие же рече и҆м̾ и҆с҃ , г҃лѧ . дръꙁа́ите , а҆ꙁъ е҆смь , не бо́итесѧ · ѿвѣща́въ же петръ , речѐ . г҃и , а҆ще т҄ы е҆си , повели ми прїити к тебѣ по водамъ . ѻ҆́н же реⷱ‍҇ , прїиди · И҆ и҆ꙁлѣꙁъ и҆с кораблѧ петръ , хожⷣаше по водам̾ , прїити къ і҆с҃о́ви . видѧ же вѣтръ крѣпокъ , ѹбоа́сѧ · и҆ наче́нъ ѹтопати , въꙁъпѝ гл҃ѧ . г҃и , сп҃си м҄ѧ · И҆ а́бїе і҆с҃ про́стеръ рꙋкꙋ , ѧ҆тъ е҆го , и҆ гл҃а е҆мꙋ . маловѣре , почто сѧ ѹсомнѣ; и҆ влѣ́ꙁшема и҆́ма в кора́бль , преста̀ вѣтръ · Сꙋщїи же в̾ кораблѝ пришеⷣше , поклони́шасѧ е҆мꙋ , гл҃юще . въи́стинꙋ бж҃їи сн҃ъ е҆си . и҆ прешеⷣше , прїидо́ша в̾ ꙁе́млю генисаретъскꙋ · ꙁаⷱ‍҇ , ѯ҃ · И҆́ поꙁна́вше е҆го мꙋжїе мѣ́ста того , посла́шѧ въ всю̀ странꙋ т҄ꙋ . и҆ принесо́шѧ к̾ немꙋ вс҄ѧ болѧ́щаѧ , и҆ молѧ́хꙋ е҆го , да то́кмо прикоснⷮꙋсѧвъскри́лїю риꙁъ е҆го . и҆ е҆лици прикоснꙋшѧсѧ , сп҃се́ни бы́шѧ ·
Глⷡ‍҇а , е҃і · Тогда̀ пристꙋпи́шѧ къ і҆с҃ови и҆же ѿ і҆ерⷵли́ма кни́жницы и҆ фарисе́е , гл҃юще . почто̀ ѹченицы̀ твоѝ престꙋпа́юⷮ преда́нїа ста́рець; не ѹмыва́ютъ б҄о рꙋк̾ своиⷯ е҆гда̀ хлѣбъ ꙗ҆дѧⷮ · ѻ҆́нъ же ѿвѣща́въ рече и҆мъ . почто̀ и҆ в҄ы престꙋпа́ете ꙁа́повѣдь бж҃їю ꙁа преданїе ва́ше; б҃ъ б҄о ꙁаповѣда̀ , гл҃ѧ . чтѝ ѿц҃а и҆ ма́тере , і҆ и҆же ꙁлосло́витъ ѿц҃а и҆ли ма́тере , сме́ртїю да оу҆́мрет . вы же гл҃ете , и҆же а҆ще рече́тъ ѿц҃ꙋ и҆ли ма́тери , даръ . е҆же а҆́ще ѿ мене польꙁова́лсѧ е҆си . и҆ да не почте́тъ ѿц҃а свое̑го и҆л҄и мт҃ри . и҆ раꙁори́сте ꙁа́повѣдь бж҃їю , ꙁа преданїе ваше . лицемѣ́ри , до́брѣ пррⷪ‍҇чьствова ѻ҆ васъ і҆са́іа гл҃ѧ · Приближа́юⷮсѧ мнѣ людїе сїи ѹсты̀ свои́ми , и҆ ѹстнами чтꙋтъ м҄ѧ , срⷣце же и҆хъ дале́че ѿстоитъ ѿ мене . всꙋе же чтꙋтъ м҄ѧ , ѹча́ще ѹченїѧ ꙁа́повѣди члчⷵкы · И҆ приꙁвавъ наро́ды , рече и҆мъ . слы́шите , и҆ раꙁꙋмѣите · Не входѧ́щее въ ѹста скверниⷮ чл҃ка , но исходѧ́щеѐ и҆ꙁъ ѹстъ , т҄о скверни́тъ чл҃ка · ꙁаⷱ‍҇ , ѯа҃ · Тогда̀ пристꙋпльше ѹчн҃цы его , рѣшѧ е҆мꙋ . вѣ́си ли , ꙗ҆ко фарисе́е слы́ша́вше сло́во , съблаꙁни́шѧсѧ; ѻ҆́н̾ же ѿвѣщавъ рече . всѧкъ садъ е҆гоже не насади ѿц҃ъ мо́и нбⷵныи , и҆скорени́тсѧ · ѻ҆ста́вите и҆хъ , вожⷣи сꙋть слѣпи слѣпцем̾ · Слѣпець же слѣп̾ца а҆ще во́дитъ , ѻ҆́ба въ ѧ́мꙋ в̾паде́тасѧ · ѿвѣщавь же петръ , рече е҆мꙋ . скажи намъ при́тчꙋ сїю . і҆с же рече и҆мъ . е҆дина́че ли и҆ в҄ы беꙁ̾ ра́ꙁꙋма е҆сте; не ѹ҆̀ ли раꙁꙋмѣвае̑те , ꙗ҆́ко всѧко е҆же в̾ходитъ въ ѹста̀ , въ чрево вмѣщаетсѧ , и҆ а҆федрономъ и҆схо́дитъ; и҆сходѧ́щаѧ же и҆ꙁъ ѹстъ , ѿ срⷣца и҆схо́дѧтъ , и҆ т҄а сквернѧтъ чл҃ка · ѿ срⷣца б҄о и҆схо́дѧтъ помышле́нїѧ ꙁла , ѹбїиства , прелюбодѣѧ́нїѧ , любодѣ́анїѧ , татбы̀ , лжесвѣдѣтельства , хꙋлы̀ , сїѧ сꙋть сквернѧ́щаа чл҃ка . а е́же не ѹмывенами рꙋка́ми ꙗ҆́сти , не скверниⷮ чл҃ка · ꙁаⷱ‍҇ , ѯв҃ · И҆́ іꙁъшедъ ѿтꙋдꙋ і҆с҃ , ѿи́де въ страны тѷрскїа и҆ сидо́нскїа · И҆ с҄е жена ханане́иска ѿ предѣлъ тѣхъ и҆ꙁшⷣеши , въꙁъпѝ к̾ немꙋ , гл҃ющи . поми́лꙋи м҄ѧ г҃и , сн҃е дввⷣъ , дщѝ моѧ̀ ꙁлѣ бѣсꙋе̑тсѧ . ѻ҆́н же не ѿвѣща е́й словесѐ . и҆ пристꙋпльше ѹчн҃цы̀ е҆го , молѧ́хꙋ е҆го , гл҃юще . ѿпꙋсти ю҆̀ , ꙗ҆́ко въпїеⷮ в̾ слⷣѣ насъ · ѻ҆́н же ѿвѣщавъ , речѐ . нѣ́смь по́сланъ , то́кмо къ ѻ҆вцамъ поги́бшимъ до́мꙋ і҆ил҃ева · ѻ҆на же пришеⷣши поклонисѧ е҆мꙋ , гл҃ющи . г҃и , помоꙁѝ м҄и · ѻ҆н же ѿвѣщав̾ , рече . нѣсть добро ѿꙗ҆́ти хлѣба чадомъ , и҆ поврещѝ ѱомъ . ѻ҆на же реⷱ‍҇ , е́й г҃и , и҆бо и҆ ѱи ꙗ҆дѧ́тъ ѿ крꙋпи́цъ па́дающихъ ѿ трапе́ꙁы господїи своиⷯ · Тогда ѿвѣща́въ і҆с҃ , рече е́й · ѠѼ же́но , ве́лїа вѣра твоа̀ , бꙋди тебѣ ꙗ҆́коже хощеши · і҆ и҆сцѣлѣ дщѝ еа̀ ѿ того часа · ꙁаⷱ‍҇ . ѯг҃ · И҆ прешⷣе ѿтꙋдꙋ і҆с҃ , прїиде на́ море галиле́иское . и҆ въꙁ̾шеⷣ на́ горꙋ , сѣдѣ т҄ꙋ · И҆ пристꙋпи́шѧ к немꙋ народи мно́ѕи , и҆мꙋще с̾ собою хро́мы , слѣпы , нѣмы , бѣдны , і҆ и́ны мно́гы . и҆ приверго́шѧ иⷯ , к̾ нога́ма і҆с҃овома , і҆ и҆сцѣли и҆хъ , ꙗ҆́коже наро́домъ дивитисѧ , видѧ́ще нѣмыѧ гл҃юща , бⷣѣ́ныѧ ꙁдра́вы , хро́мыѧ ходѧ́ща , и҆ слѣпыѧ ви́дѧща , и҆ сла́влѧхꙋ б҃а і҆ил҃ева · ꙁаⷱ‍҇ , ѯд҃ · И҆с҃ же приꙁвавъ ѹчн҃кы своѧ̀ , рече иⷨ . млⷵрдꙋю ѻ҆ наро́дѣ семъ . ꙗ҆ко ѹже дн҃и тр҄и присѣдѧтъ мн҄ѣ , и҆ не имꙋтъ чесо ꙗ҆́сти . и҆ ѿпꙋстити иⷯ не ꙗ҆́дшѧ не хощꙋ̀ , да не ка́ко ѻ҆слабѣютъ на пꙋти · И҆ гл҃ашѧ емꙋ ѹчн҃цы̀ е҆го . ѿкꙋдꙋ намъ в пꙋстыни хлѣ́би толи́цы ꙗ҆́ко да насы́титсѧ толикъ наро́дъ; и҆ гл҃а и҆мъ і҆с҃ . коли́ко хлѣбъ и́мате; ѻ҆ни́ же рѣша . сеⷣм̾ , и҆ мало ры́биц̾ . и҆ повелѣ наро́домъ въꙁлежти на ꙁем̾лѝ . и҆ прїемъ сеⷣмь хлѣ́бы , и҆ ры́бы , хвалꙋ въꙁда́въ преломѝ , и҆ дасть ѹчн҃комъ свои̑мъ , ѹчн҃цы же наро́доⷨ . и҆ ꙗ҆до́ша вс҄и , и҆ насытишасѧ . и҆ вꙁѧ́ша и҆ꙁбы́ткы ѹкрꙋхъ , сеⷣмь ко́шницъ и҆сполнь . ꙗ҆дшихъ же бѧше , четы́ри тысꙋща мꙋжїи , раꙁвѣ женъ и҆ дѣтїи · И҆ ѿпꙋсти́въ наро́ды , влѣꙁе в̾ корабль , и҆ прїиде в̾ предѣ́лы магдалын̾скы ·
Глⷡ‍҇а , ѕ҃і · ꙁаⷱ‍҇ , ѯе҃ · И пристꙋпи́ша к немꙋ фарисе́е и҆ саⷣдꙋкеѐ , и҆скꙋша́юще , въпроси́шѧ е҆го , ѕна́менїа с нб҃се покаꙁа́ти и҆мъ . ѻ҆́нъ же ѿвѣщавъ рече и҆мъ . ве́черꙋ бы́вшꙋ , гл҃ете , ве́дро , чрьмнꙋетъ бо сѧ нб҃о . и҆ ѹтрꙋ , днеⷵ ꙁима̀ , чрьмнꙋетъ бо сѧ дрѧселꙋ́а нб҃о . лицемѣри , лице ѹбо нб҃си ѹмѣете раꙁ̾сꙋжати , ѕна́менїа же временемъ , не мо́жете и҆скꙋсити; ро́дъ лꙋкавъ и҆ прелюбодѣ́иныи , ѕна́менїа и҆́щеⷮ . и҆ ѕна́менїе не дастъсѧ е҆мꙋ , то́кмо ꙁна́менїе і҆ѻ́ны пррⷪ‍҇ка . и҆ ѻ҆ста́вль и҆х̾ ѿи́де · И҆ прешеⷣше ѹчн҃цы е҆го на ѻ҆н̾ полъ , ꙁабы́шѧ хлѣ́бы вꙁѧти · ꙁаⷱ‍҇ , ѯѕ҃ · И҆с҃ же рече и҆м̾ . внемлѣте и҆ блюдѣтесѧ ѿ кваса фарисе́иска и҆ саⷣдꙋке́иска · ѻ҆ни́ же помышлѧ́хꙋ в себѣ , гл҃юще . ꙗ҆́ко хлѣ́бы не вꙁѧхомъ · Раꙁꙋмѣвь же і҆с҃ , рече и҆мъ . что мы́слите в себѣ маловѣ́ри , ꙗ҆́ко хлѣ́бы не вꙁѧ́сте; не ѹ҆̀ ли раꙁꙋмѣете , ниже помните , пѧть хлѣбы пѧтимъ ты́сꙋщам̾ , и҆ коли́ко , ко́шъ вꙁѧ́сте; нѝ л҄и сеⷣмь хлѣбы четы́ремъ ты́сꙋщѧмъ , и҆ коли́ко ко́шницъ вꙁѧ́сте; ка́ко не раꙁꙋмѣете , ꙗ҆́ко не ѻ҆ хлѣбⷯѣ рѣхъ вам̾ , внимати . н҄о ѿ кваса фарисе́иска и҆ саⷣдꙋке́иска; тогда раꙁꙋмѣша , ꙗ҆́ко не речѐ храни́тисѧ ѿ кваса хлѣбнаго , но ѿ ѹче́нїа фарисе́иска и҆ саⷣдꙋке́иска · ꙁаⷱ‍҇ , ѯꙁ҃ · Пришеⷣ же і҆с҃ въ страны кесарїа фили́п̾повы , въпрашаше ѹчн҃кы своа , гл҃ѧ . кого̀ м҄ѧ гл҃ютъ чл҃цы сꙋща сн҃а члчⷵкаго; ѻ҆ни же рѣшѧ . ѻ҆́ви ѹбо і҆ѻа́нна крⷵтлѧ , и҆нїи же и҆лїю , дрꙋꙁїиⷤ‍ⷷ і҆е̑ремїю , и҆ли е҆ді́ного ѿ прⷪ‍҇ркъ · Гл҃а и҆м̾ і҆с҃ . вы же кого̀ м҄ѧ гл҃ете быти; ѿвѣщавъ же си́монъ пе́тръ , рече . т҄ы е҆си х҃с , сн҃ь б҃а живаго · И҆ ѿвѣщавъ і҆с҃ , рече е҆мꙋ · Блаже́нъ е҆си си́моне , варъ і҆ѻ́на , ꙗ҆́ко плоть и҆ кровь не ѧ҆ви тебѣ , н҄о ѿц҃ь мо́и и҆же на нб҃сехъ . і а́ꙁъ же тебѣ гл҃ю , ꙗ҆́ко т҄ы е҆си петр̾ , и҆ на семъ ка́мени съꙁи́жⷣꙋ цр҃квь мою . и҆ вра́та а҆дова не ѹдолѣ́ютъ е́и · И҆ дам̾ ти ключѧ црⷵтвїа нбⷵнаго . и҆ е҆же а҆ще свѧ́жеши на ꙁемли , бꙋдетъ свѧꙁано на́ нб҃сехъ · и҆ е́же а҆ще раꙁрѣшиши на ꙁемли , бꙋ́детъ раꙁрѣшено на нб҃сехъ · ꙁаⷱ‍҇ , ѯи҃ · Тогда ꙁапрѣти і҆с҃ ѹчн҃комъ свои́м̾ , да никомꙋже рекꙋтъ , ꙗ҆́ко се́и і҆с҃ е҆сть х҃с · ѿтолѣ начатъ і҆с҃ ска́ꙁовати ѹчн҃комъ свои̑мъ , ꙗ҆́ко подобаетъ е҆мꙋ и҆тѝ въ і҆ерлⷵи́мъ , и҆ мно́го пострада́ти ѿ старецъ , и҆ а҆рхїере́и и҆ книж̾никъ , и҆ ѹбїенꙋ быти , и҆ тре́тїи дн҃ь въскрⷵнꙋти · Пе́тръ же начатъ прерѣцати е҆мꙋ гл҃ѧ . млⷵрдъ ты г҃и , не имать быти тебѣ с҄е · ѻ҆́нъ же ѻ҆бращ̾сѧ рече петро́ви . и҆дѝ ꙁа мною сатана̀ , съблаꙁнъ м҄и е҆си , ꙗ҆́ко не мы́слиши ꙗ҆́же сꙋть бж҃їа , н҄о чл҃чьскаа · ꙁаⷱ‍҇ , ѯѳ҃ · Тогда̀ і҆с҃ , рече ѹченикомъ свои̑м . а҆ще кто̀ хо́щетъ по мнѣ и҆тѝ , да ѿврьжетсѧ себѐ , и҆ во́ꙁметъ крⷵтъ сво́и , и҆ по мнѣ грѧдетъ · И҆́же б҄о а҆ще хо́щетъ дш҃ꙋ свою̀ спⷵти , погꙋбитъ ю҆̀ . и҆ і҆же а́ще погꙋбитъ дш҃ꙋ свою̀ мене ради , ѻ҆брѧ́щетъ ю҆̀ . каа̀ б҄о по́лꙁа чл҃кꙋ , а҆ще ми́ръ ве́сь приѻ҆брѧ́щетъ , дш҃ꙋ же свою ѿтщетиⷮ; и҆ли чт҄о дасть чл҃кь и҆ꙁмѣ́нꙋ ꙁа дш҃ꙋ свою; прїитѝ б҄о и҆́мать сн҃ъ чллⷵкїи въ славѣ ѿц҃а свое̑го , съ а҆гг҃лы свои́ми , и тогда̀ въꙁда́стъ комꙋжⷣо по дѣанїеⷨ е҆го · А҆минь гл҃ю вамъ , ꙗ҆ко сꙋть нѣцїи ѿ ꙁдѣ стоѧ́щихъ , и҆же не и́мꙋтъ вкꙋсити смерти , дондеже ви́дѧⷮ сн҃а чл҃чьскаго грѧдꙋща въ црⷵтвїи своеⷨ ·
Глⷡ‍҇а , ꙁ҃і · ꙁаⷱ‍҇ , о҃ · И по́ дн҃ехъ шестихъ , поа́тъ і҆с҃ петра и҆ і҆а́кова , и҆ і҆ѻ҆а́нна брата е҆го , и҆ въꙁведе и҆хъ на́ горꙋ высокꙋ е҆ди́ны . и҆ преѻ҆браꙁи́сѧ преⷣ ними , и҆ просвѣти́сѧ лице е҆го ꙗ҆́ко сл҃нце , ри́ꙁы же е҆го быша бѣлы ꙗ҆ко свѣтъ · И҆ с҄е ꙗ҆ви́стасѧ и҆мъ моѷсїи і҆ и҆лїа , с нимъ гл҃юща · ѿвѣщавь же пе́тръ , реⷱ‍҇ къ і҆с҃ови . г҃и , добро е҆сть намъ ꙁд̑ѣ быти . а҆ще хо́щеши , сътворимъ ꙁд̑ѣ тр҄и сѣни , тебѣ е҆ді́нꙋ , и҆ моѷсе́ѻви е҆ді́нꙋ , і҆ е҆ді́нꙋ и҆лїи . е҆ще же е҆мꙋ гл҃ющꙋ , с҄е ѻ҆́блакъ свѣтелъ ѻ҆сѣни иⷯ · и҆ с҄е гласъ и҆ꙁъ ѻ҆́блака гл҃ѧ . се́и е҆сть сн҃ъ мо́и въꙁлю́бленныи , ѻ҆ не́мже бл҃говолиⷯ , того послꙋшаите · И҆ слы́шавше ѹчн҃цы , падоша ни́цы , и҆ ѹбоа́шасѧ ѕѣло . и҆ пристꙋ́пль і҆с҃ , прикоснꙋ́сѧ иⷯ , и҆ рече . в̾ста́нѣте , и не бо́итесѧ · Въꙁвеⷣше же ѻ҆́чи своѝ , никогоже видѣшѧ , то́кмо і҆с҃а е҆ді́ного · И҆сходѧ́щемъ и҆мъ съ горы̀ , ꙁаповѣда имъ і҆с҃ , гл҃ѧ . никомꙋже повѣдите видѣнїѧ , до́ндеже сн҃ъ члчⷵкїи и҆ꙁ̾ мр҃твыⷯ въскрⷵнетъ · ꙁаⷱ‍҇ , о҃а · И҆́ въпроси́ша е҆го ѹчн҃цы е҆го  , гл҃юще . что ѹбо кни́жницы гл҃ютъ , ꙗ҆́ко и҆лїи подоба́етъ прїити прежⷣе , і҆с же ѿвѣщавъ рече и҆мъ . и҆лїа ѹбо прїи́детъ пре́жⷣе , и҆ ѹстро́итъ вс҄ѧ · Гл҃ю же вамъ , ꙗ҆́ко и҆лїа ѹже прїиде , и҆ не поꙁна́шѧ е҆го . но сътвори́шѧ ѻ҆ немъ , е҆лика въсхотѣшѧ · Та́ко и҆ сн҃ь члчⷵкїи и҆́маⷮ пострадати ѿ ниⷯ · Тогда раꙁꙋмѣшѧ ѹчн҃цы , ꙗ҆́ко ѻ҆ і҆ѻ҆а́ннѣ крⷵтли рече и҆мъ · ꙁаⷱ‍҇ , о҃в · И҆́ пришеⷣшемъ и҆мъ к̾ наро́дꙋ , пристꙋпи к немꙋ чл҃къ , кла́нѧасѧ е҆мꙋ и҆ гл҃ѧ . г҃и , поми́лꙋи сн҃а мое̑го , ꙗ҆́ко на новы мцⷵѧ бѣсꙋе́тсѧ , и҆ ꙁл҄ѣ стражⷣетъ . мно́жицею б҄о па́дае̑тъ въ ѻ҆́гнь , и҆ мно́жицею в̾ во́дꙋ . и҆ приведоⷯ е҆го къ ѹчн҃комъ твои̑м̾ , и҆ не въꙁмого́ша е҆го и҆сцѣлити · ѿвѣща́въ же і҆с҃ , рече . ѠѼ ро́де невѣ́ренъ , и҆ раꙁ̾враще́нъ , доко́лѣ бꙋ́дꙋ с вами , доко́лѣ трьплю васъ; приведѣте м҄и е҆го сѣмо . и҆ ꙁапрѣти е҆мꙋ і҆с҃ , і҆ и҆ꙁы́де и҆ꙁ него бѣсъ , і҆ и҆сцѣлѣ ѻ҆́трокъ ѿ часа̀ того · Тогда̀ пристꙋпльше ѹчн҃цы і҆с҃ови е҆ді́номꙋ рѣшѧ . почто м҄ы не въꙁ̾мого́хомъ и҆ꙁ̾гнати е҆го; і҆с҃ же рече и҆мъ . ꙁа невѣ́рствїе ваше · А҆минь б҄о гл҃ю вамъ . а҆ще и҆́мате вѣрꙋ ꙗ҆́ко ꙁе́рно горꙋшно , рече́те горѣ се́и , преиди ѿсю́дꙋ тамо , и҆ пре́идетъ . и҆ ничтоже не невъꙁможно бꙋ́детъ вам̾ . се́и же родъ не и҆сходитъ , то́кмо моли́твою и҆ постомъ · Живꙋщем̾ же и҆мъ в̾ галиле́и . рече и҆мъ і҆с҃ . предан̾ и҆́мать бы́ти сн҃ь члчⷵкїи , в рꙋцѣ человѣкомъ , и҆ ѹбїютъ е҆го , и҆ третїи дн҃ь в̾станетъ · И҆ ско́рбни бышѧ ѕѣло̀ · ꙁаⷱ‍҇ , о҃г · Пришеⷣшимъ же и҆мъ в̾ капернаѹм̾ , пристꙋпи́ша прїе̑млющеѝ дидрахма к̾ петрови , и҆ рѣша . ѹчи́тель ваш̾ не дасть ли дидрахма; гл҃а , е́й . и҆ е҆гда̀ в̾ни́де в домъ , прⷣеварѝ е҆го і҆с҃ , гл҃ѧ . что ти сѧ мнитъ си́моне; цр҃їе ꙁемъстїи ѿ кыиⷯ прїемлютъ да́ни , и҆ли ки́нсонъ , ѿ свои̑хъ л҄и сн҃ов , и҆л҄и ѿ чꙋжⷣихъ; гл҃а е҆мꙋ петръ , ѿ чꙋжⷣихъ · Рече е҆мꙋ і҆с҃ . ѹбо свобод̾ни сꙋть сн҃ове . н҄о да не събла́ꙁнимъ и҆хъ . шеⷣ в̾ море , в̾верꙁи оу҆́дицꙋ , и҆ ꙗ҆́же пре́жде и҆меши рыбꙋ воꙁми . и҆ ѿверꙁъ ѹста̀ е́й ѻ҆брѧщеши статир̾ · то́и вꙁемъ дажⷣь и҆мъ ꙁа́ м҄ѧ и҆ ꙁа сѧ ·
Глⷡ‍҇а , и҃і · ꙁаⷱ‍҇ , о҃д · В то́и часъ пристꙋпишѧ ѹчн҃цы къ і҆с҃ꙋ гл҃юще . кто ѹбо бо́лїи е҆сть в̾ црⷵтвїи нбⷵнѣмъ; и҆ приꙁвавъ і҆с҃ ѻ҆троча̀ , поста́ви е҆̀ посредѣ иⷯ , и҆ рече · А҆минь гл҃ю вамъ , а҆ще не ѻ҆братите́сѧ , и҆ бꙋ́дете ꙗ҆́ко дѣти , не вни́дете в̾ црⷵтво нбⷵное . и҆же б҄о сѧ смѣритъ ꙗ҆ко ѻ҆троча с҄е , то́и е҆сть болїи в̾ црⷵтвїи нбⷵнѣмъ · И҆ и҆же а́ще прїиметъ ѻ҆троча таково̀ въ и҆мѧ моѐ , менѐ прїе́млет̾ . а҆ и҆же а҆ще събла́ꙁнитъ е҆диного малыхъ сихъ вѣ́рꙋющихъ в м҄ѧ , оу҆́не е҆мꙋ е҆сть , да ѻ҆бѣ́ситсѧ жръновъ ѻ҆се́льскыи на выѝ е҆го , и҆ пото́нетъ в пꙋчи́нѣ морстѣи . го́ре ми́рꙋ ѿ събла́ꙁнъ . нꙋж́да бо е҆сть прїити събла́ꙁном̾ . ѻ҆ба́че го́ре чл҃кꙋ томꙋ̀ , и҆́мже събла́ꙁнъ прихо́дит · Аще л҄и рꙋка твоа̀ и҆лѝ нога твоа̀ съблажнѧ́етъ тѧ . ѿсѣци ю҆̀ , и҆ врьꙁи ѿ себѐ . добрѣише т҄и е҆сть вни́ти в живоⷮ хро́мꙋ , и҆лѝ бѣ́днꙋ . не́жели двѣ рꙋцѣ и҆ двѣ ноѕѣ и҆мꙋщꙋ , в̾верженꙋ бы́ти въ ѻ҆́гнь вѣ́чныи · И҆ а́ще ѻ҆́ко твоѐ съблажнѧ́етъ тѧ , и҆ꙁми е҆̀ , и҆ врьꙁи ѿ себѐ . добрѣ́ише ти е҆сть съ е҆ді́нѣмъ ѻ҆́комъ в живо́тъ вни́ти , не́же двѣ ѻ҆́цѣ и҆мꙋщꙋ в̾ве́рженꙋ бы́ти в гее́нꙋ ѻ҆́гненꙋю · ꙁаⷱ‍҇ , о҃е · Блюдѣте , да не пре́ꙁрите е҆ді́ного ѿ ма́лыхъ сиⷯ · Гл҃ю б҄о ва́мъ ꙗ҆́ко а҆́гг҃ли и҆хъ на нб҃сѣхъ вы́нꙋ ви́дѧтъ лицѐ ѿц҃а мое̑го нбⷵнаго · Прїиде б҄о сн҃ь чл҃чьскїи вꙁыска́ти и҆ спⷵти погы́бшаго · Что сѧ вамъ мнитъ; а҆ще бꙋ́детъ нѣ́кое̑мꙋ чл҃кꙋ , сто̀ ѻ҆ве́цъ , и҆ ꙁаблꙋдитъ е҆ді́на ѿ нихъ . не ѻ҆ста́виⷮ л҄и девѧтьдесѧтъ и҆ девѧть въ гораⷯ , и҆ ше́дъ и҆́щетъ ꙁаблꙋжⷣьшеѐ; и҆ а́ще бꙋ́детъ ѻ҆брѣсти ю҆̀ . а҆ми́нь гл҃ю ваⷨ . ꙗ҆́ко радꙋетсѧ ѻ҆ не́и , па́че , неже ѻ҆ девѧтьдесѧ́тихъ и҆ девѧть не ꙁаблꙋж̾шихъ · Та́ко нѣсть во́лѧ преⷣ ѿц҃ем̾ вашимъ нбⷵнымъ , да погы́бнетъ е҆ді́нъ ѿ ма́лыхъ сихъ · А҆́ще съгрѣшитъ к тебѣ браⷮ твои , и҆дѝ і҆ ѻ҆бличѝ е҆го межⷣꙋ собо́ю и҆ тѣмъ е҆ді́нѣмъ · А҆́ще тебѐ послꙋшаетъ , приѻ҆брѣ́лъ е҆си бра́та твое̑го . а҆́ще ли тебѐ не послꙋшаетъ , пои̑ми с̾ собо́ю па́кы е҆ді́ного и҆ли дв҄а , да при ѹстⷯѣ двою̀ и҆ли трїехъ свѣдѣтелїи ста́неⷮ всѧкъ гл҃ъ · А҆ще же не послꙋшаетъ и҆хъ , повѣжⷣь цр҃кви · а҆ще же и҆ цр҃ковь преслꙋшаетъ , бꙋди т҄и ꙗ҆́ко ꙗ҆́ꙁы́чникъ и҆ мыта́рь · ꙁаⷱ‍҇ , о҃ѕ · А҆́минь б҄о гл҃ю вамъ , е҆ли́ка а҆́ще свѧ́жете на ꙁемли , бꙋ́дꙋтъ свѧ́ꙁана на нб҃си . и҆ е҆ли́ка а҆ще раꙁрѣшитѐ на ꙁемли , бꙋдⷮꙋ раꙁрѣше́на на нб҃сеⷯ · Па́кы а҆ми́нь гл҃ю вамъ . ꙗ҆́ко а҆ще два ѿ васъ совѣща́ета на ꙁемли , ѻ҆ всѧ́кои вещи е҆же а҆ще про́сита , бꙋдетъ и҆́ма ѿ ѻ҆ц҃а мое̑го и҆же на нб҃сеⷯ · И҆дѣже бо е҆ста дв҄а и҆ли трїе со́брани въ и҆мѧ моѐ , т҄ꙋ е҆смь посредѣ и҆хъ · Тогда̀ пристꙋ́пль к немꙋ петръ , рече . г҃и , коль краты а҆ще съгрѣшитъ в̾ м҄ѧ браⷮ мои , и҆ ѿпꙋщꙋ е҆мꙋ; до сеⷣмь кратъ ли; гл҃а е҆мꙋ і҆с҃ , не гл҃ю тебѣ до сеⷣмь кратъ . н҄о до сеⷣмьдесѧтъ кратъ сеⷣми́цею · ꙁаⷱ‍҇ , о҃ꙁ · Сего ради ѹподобисѧ црⷵтвїе нбⷵное чл҃кꙋ цр҃ю , и҆же въсхотѣ стѧꙁа́ти сѧ ѻ҆ словесѝ с рабы̀ свои́ми . наче́ншꙋ же е҆мꙋ стѧꙁа́тисѧ , приведоша е҆мꙋ е҆ді́ного длъжника тмою тала́нтъ . не и҆мꙋщꙋ же е҆мꙋ въꙁдати , повелѣ и҆̀ г҃ь е҆го продати , и҆ женꙋ е҆го и҆ чѧ́да , и҆ вс҄ѧ е҆ли́ка и҆мѧ́ше , и҆ ѿдати · Паⷣ ѹбо рабъ то́и кла́нѧшесѧ е҆мꙋ гл҃ѧ . г҃и , потрьпи на мнѣ , и҆ вс҄ѧ т҄и въꙁдамъ · Млⷵрдовавь же г҃ь раба того , простѝ е҆го , и҆ длъгъ ѿпꙋстѝ е҆мꙋ · И҆ꙁшеⷣ же рабъ то́и , ѻ҆брѣте е҆ді́ного клеврѣтъ свои̑хъ , и҆же б҄ѣ длъженъ е҆мꙋ ст҄о пѣнѧѕь . и҆ е҆мъ е҆го давлѧ́ше гл҃ѧ . ѿдажⷣь м҄и и҆мьже м҄и е҆си длъженъ . па́дъ ѹбо клеврѣтъ е҆го на ноѕѣ е҆го , молѧше е҆го гл҃ѧ . потрьпи на мнѣ , и҆ вс҄ѧ въꙁдам̾ т҄и . ѻ҆нъ же не хотѧше , н҄о ведъ всади е҆го в темни́цꙋ , дондеже въꙁдасть длъжно́е · Видѣвше же клевре́ти е҆го бывшаѧ , съжа́лиша с҄и ѕѣло , и҆ пришеⷣше скаꙁа́шѧ господинꙋ свое̑мꙋ вс҄ѧ бывшаѧ · Тогда̀ приꙁвавъ е҆го господинъ е҆го , гл҃а е҆мꙋ · Ра́бе лꙋка́выи , весь длъгъ ѻ҆нъ ѿпꙋстихъ тебѣ , понеже ѹмолѝ м҄ѧ . не подоба́ше л҄и и҆ тебѣ поми́ловати клеврѣта свое̑го , ꙗ҆́коже и҆ а҆ꙁъ т҄ѧ поми́ловахъ; и҆ прогнѣвавъсѧ г҃ь е҆го , предасть е҆го мꙋчи́телемъ , дондеже въꙁдасть весь длъгъ свои · Тако и҆ ѿц҃ь мои нбⷵныи сътворитъ вамъ , а҆ще не ѿпꙋститѐ кождо братꙋ свое̑мꙋ ѿ срⷣцъ ваших̾ прегрѣшенїа и҆́хъ ·
Глⷡ‍҇а , ѳ҃і · И бы́сть е҆гда сконча і҆с҃ словеса̀ сїѧ , пре́иде ѿ галиле́ѧ . и҆ прїиде в̾ предѣлы і҆ю̑де́искїа , ѻ҆б онъ полъ і҆ѻрда́на . и҆ по немъ и҆доша наро́ди мно́ѕи , і҆ и҆сцѣли и҆хъ т҄ꙋ · ꙁаⷱ‍҇ , о҃и · И҆́ пристꙋпиша к немꙋ фарисе́е , и҆скꙋша́юще е҆го , и҆ гл҃аша е҆мꙋ . а҆ще достои̑тъ чл҃кꙋ пꙋсти́ти женꙋ свою по всѧ́кои винѣ; ѻ҆́нъже ѿвѣщавъ реⷱ‍҇ и҆мъ . нѣ́сте ли чл҄и , ꙗ҆ко сътвори́выи и҆скони , мꙋжескїи полъ и҆ женьскїи сътворилъ ѧ҆̀ е҆сть; и҆ рече , сего ради ѻ҆ставитъ чл҃кь ѿц҃а свое̑го и҆ матере , и҆ прилѣпи́тсѧ к̾ женѣ своеѝ , и҆ бꙋдета ѻ҆́ба в̾ плоть е҆ді́нꙋ . ꙗ҆́коже ктомꙋ нѣ́ста два̀ , но плоть е҆ді́на . е҆же ѹбо б҃ъ съчета̀ , чл҃кь да не раꙁлꙋчае̑тъ · Гл҃аша е҆мꙋ . что̀ ѹбо моѷсїи ꙁаповѣда дати кни́гꙋ распꙋстнꙋю , и҆ ѿпꙋсти́ти ю҆̀; гл҃а и҆мъ , ꙗ҆́ко моѷсїи по жестосрьдїю ва́шемꙋ повелѣ вамъ пꙋстити жены ваша . и҆ꙁ начала же не бысть тако · Гл҃ю же вамъ , ꙗ҆́ко и҆же а҆ще пꙋститъ женꙋ свою̀ , раꙁвѣ словесе прелюбодѣина , и҆ ѻ҆женитсѧ и҆ною , прелюбы творить . и҆ женѧѝсѧ пꙋщени́цею , прелюбы дѣ́етъ · Гл҃ашѧ е҆мꙋ ѹченицы̀ е҆го . а҆ще та́ко е҆сть вина̀ чл҃кꙋ съ женою , ѹне е҆сть не жени́тисѧ · ѻ҆нъ же рече и҆мъ . не всѝ в̾мѣща́ютъ словесе сего̀ , но и҆мъже дано̀ е҆́сть · сꙋть б҄о скопцы̀ , и҆же и҆ꙁ̾ чре́ва ма́тер̾нѧ родишѧсѧ та́ко . и҆ сꙋ́ть скопцы̀ , и҆же скопи́шасѧ ѿ чл҃къ · И҆ сꙋ́ть скопцы̀ , и҆же и҆скаꙁі́ша са́ми себе црⷵтвїа ради нбⷵнаго . могїи в̾мѣ́стити , да в̾мѣ́ститъ · Тогда̀ приведо́ша к немꙋ дѣти , да рꙋцѣ въꙁложиⷮ на ниⷯ , и҆ помо́литсѧ , ѹчн҃цы же ꙁапрѣти́шѧ и҆мъ . і҆с҃ же рече и҆мъ . ѻ҆ста́вите дѣтїи , и҆ не въꙁбранѧ́ите и҆мъ прїити къ мнѣ . таковы́хъ б҄о е҆сть црⷵтво нбⷵное . и҆ въꙁло́жъ на ниⷯ рꙋцѣ , ѿи́де ѿтꙋдꙋ · ꙁаⷱ‍҇ , о҃ѳ · И҆́ с҄е е҆ді́нъ нѣкїи пристꙋпль , рече емꙋ . ѹчи́телю б҃лгїи , что бл҃го сътворю̀ , да и́маⷨ живо́тъ вѣ́чныи; ѻ҆́нъ же рече е҆мꙋ . что м҄ѧ гл҃еши бла́га; никто́же бл҃гъ , то́кмо е҆ді́нъ б҃ъ . а҆ще ли хо́щеши внити в живоⷮ , съблюⷣ‍ꙵ ꙁа́повѣди · Гл҃а е҆мꙋ , кы́а; і҆с҃ же рече . е҆же не ѹбїеши , не прелюбы сътвори́ши , не ѹкра́деши , не лжесвѣдѣтельствꙋеши . чтѝ ѿц҃а и҆ мт҃ре . и҆ въꙁлю́биши и́скренѧго свое̑го ꙗ҆́ко самъ себѐ · Гл҃а е҆мꙋ ю҆́ноша , вс҄ѧ сїа съхранихъ ѿ ю́ности моеа̀ . что̀ е҆смь и҆ е҆ще не докончал̾; рече е҆мꙋ і҆с҃ . а҆ще хо́щеши съврьшенъ быти , и҆ди , продаждь и҆мѣнїе твоѐ , и҆ даждь ни́щымъ , и҆ і҆мѣти и́маши съкро́вище на нб҃си , и҆ грѧди в̾ слѣдъ мене · Слы́шав̾ же ю́ноша сло́во , ѿи́де скорбѧ̀ . бѣ б҄о и҆мѣ́а стѧжанїа мно́га . і҆с҃ же рече ѹчн҃комъ свои̑мъ . а҆ми́нь гл҃ю вамъ , ꙗ҆́ко не ѹдобъ бога́тыи вни́детъ в̾ црⷵтво нбⷵное · Пакы же гл҃ю вамъ . ꙗ҆ко ѹдобѣе е҆сть вельбꙋ́дꙋ сквоꙁѣ и҆глѣны ѹши проити , неже бога́тꙋ в̾ црⷵтвїе бж҃їе вни́ти · Слы́шавше же ѹчн҃цы е҆го , дивлѧ́хꙋсѧ ѕѣло , гл҃юще . кто̀ ѹбо можеⷮ сп҃сенъ быти; въꙁрѣвь же і҆с҃ , рече и҆мъ . ѿ чл҃къ с҄е невъꙁмо́жно е҆сть , ѿ бг҃а же вс҄ѧ въꙁмо́жна · Тогда̀ ѿвѣща́въ петръ , речѐ е҆мꙋ . с҄е м҄ы ѻ҆ста́вихомъ вс҄ѧ , и҆ в̾ слѣ́дъ тебе и҆до́хомъ . что̀ ѹбо бꙋ́детъ намъ; і҆с҃ же речѐ и҆мъ . а҆ми́нь гл҃ю вамъ . ꙗ҆́ко вы̀ шеⷣшеѝ по мнѣ , в̾ па́кы бытїе , е҆гда̀ сѧ́детъ сн҃ь члчⷵкїи на престо́лѣ сла́вы своеа̀ , сѧ́дете и҆ в҄ы на двоюна́десѧте престо́лꙋ , сꙋдѧ́ще ѻ҆бѣмана́десѧте колѣнома і҆ил҃евома · И҆ всѧ́къ и҆же ѻ҆ста́витъ домъ , и҆ли бра́тїю , и҆ли сестры̀ , и҆ли ѿца , и҆ли ма́тере , и҆ли женꙋ , и҆ли чѧда , или се́ла , и҆́мени мое̑го ради , стори́цею прїиметъ , и҆ животъ вѣ́чныи наслѣдитъ · Мно́ѕи же бꙋ́дꙋтъ прьви , пслⷣѣнїи . и҆ послⷣѣни , прьвїи ·
Глⷡ‍҇а , к҃ · ꙁаⷱ‍҇ , п҃ · Подо́бно е҆сть црⷵтвїе нбⷵное , чл҃кꙋ домови́тꙋ , и҆же и҆ꙁы́иде кꙋ́пно ѹтро наѧ́ти дѣ́лателѧ в̾ виноградъ свои . и҆ совѣща́въ съ дѣ́латели по пѣнѧꙁю на дн҃ь , посла̀ и҆хъ в̾ виноградъ свои · И҆ и҆ꙁшедъ в̾ третїи часъ , видѣ и́ны стоа́ща на тръжищи пра́ꙁд̾ны , и҆ тѣмъ рече . и҆дѣте и҆ вы в виноградъ мои . и҆ еже бꙋдетъ правда , дамъ вамъ . ѻ҆ни же и҆до́ша · Пакы же и҆ꙁ̾шеⷣ в̾ шестыи , и҆ девѧ́тыи чаⷵ , сътворѝ та́кожⷣе · Въ е҆ді́ныи же надесѧ́те часъ и҆ꙁшедъ , ѻ҆брѣте дрꙋгы́ѧ стоа́ща пра́ꙁнⷣы . и҆ гл҃а и҆мъ , что̀ ꙁд̑ѣ стоитѐ ве́сь дн҃ь пра́ꙁнⷣы; гл҃аша е҆мꙋ , ꙗ҆́ко никтоже наⷵ наѧⷮ · И҆ гл҃а и҆мъ , и҆дѣте и҆ в҄ы в̾ виноградъ мо́и . и҆ е҆же бꙋ́детъ пра́ведно , прїимете · Ве́черꙋ же бы́вшꙋ , гл҃а господинъ виногра́да къ приста́вникꙋ свое̑мꙋ , приꙁови дѣ́лателѧ , и҆ дажⷣь иⷨ м̾ꙁдꙋ , наченъ ѿ послⷣѣниⷯ до пе́рвыⷯ . и҆ пришеⷣше и҆же въ е҆ді́ныи надесѧ́те час , прїа́ша по пѣнѧѕю · Пришеⷣше же пе́рвїи , мнѣ́хꙋ вѧ́ще прїати . прїа́шѧ и҆ тїи по пѣнѧꙁю . прїем̾ше же роптахꙋ на господи́на , гл҃юще , ꙗ҆́ко сїи послѣ́днїи , е҆ді́нъ часъ сътвори́ша , и҆ ра́вны намъ сътворилъ и҆хъ е҆си , поне́сшиⷨ тѧготꙋ̀ дн҃е и҆ ва́ръ · ѻ҆́нъ же ѿвѣщавъ , рече е҆ді́номꙋ иⷯ . дрꙋ́же , не ѻ҆би́жꙋ тебѐ . не по пѣ́нѧꙁю л҄и совѣща̀ со мно́ю; воꙁми своѐ , і҆ и҆дѝ . хощꙋ же и҆ семꙋ послⷣѣнемꙋ дати , ꙗ҆́коже и҆ тебѣ . и҆л҄и нѣсть м҄и лѣть сътвори́ти е҆же хощꙋ въ свои̑х̾ м҄и; А҆ще ѻ҆́ко твоѐ лꙋка́во е҆сть , ꙗ҆́ко а҆ꙁъ бл҃гъ е҆смь; та́ко бꙋ́дꙋтъ послѣднїи , прьви . и҆ пе́рвїи , послⷣѣни · Мно́ѕи б҄о сꙋть ꙁва́ни , ма́ло же и҆ꙁбра́нныхъ · ꙁаⷱ‍҇ , п҃а · И҆́ въсходѧ і҆с҃ въ і҆ерⷵли́мъ , поѧ́тъ ѻ҆́банадесѧте ѹчн҃ка е҆ді́ны на пꙋти . и҆ рече и҆мъ . с҄е въсхо́димъ въ і҆ерⷵлиⷨ , и҆ сн҃ъ члчⷵкыи пре́данъ бꙋдеⷮ а҆рхїе̑ре́ѻ҆м̾ и҆ кни́жникомъ , и҆ ѻ҆сꙋдѧтъ е҆го на смр҃ть , и҆ предадѧтъ е҆го ꙗ҆́ѕы́ком̾ , на порꙋга́нїе и҆ бїе́нїе и҆ пропѧтїе , и҆ в̾ тре́тїи дн҃ь въскрⷵнетъ · Тогда̀ пристꙋпѝ к̾ немꙋ м҃ти сн҃ꙋ ꙁеведеѻ҆вꙋ съ сыно́ма свои́ма , кла́нѧющисѧ , и҆ просѧ́щи нѣ́что ѿ него . ѻ҆́нъ же реⷱ‍҇ е́й , чесо хо́щеши; гл҃а е҆мꙋ . рц̑и , да сѧ́дета сїа ѻ҆́ба сн҃а моѧ , е҆ді́нъ ѻ҆деснꙋ́ю тебе , и҆ е҆ді́нъ ѻ҆шꙋю тебѐ , въ цр҃ьствїи твое̑мъ · ѿвѣщавъ же і҆с҃ , рече . не вѣ́стасѧ чесо про́сита . мо́жета ли пити ча́шꙋ , ю҆же а҆ꙁъ и҆́мам̾ пити · И҆ли крⷵщенїемъ , и҆м̾же а҆ꙁ̾ крⷵща́юсѧ , крⷵти́тисѧ; гл҃аста е҆мꙋ , мо́жевѣ . и҆ гл҃а и҆́ма , чашꙋ ѹбо мою̀ и҆спїе́та , и҆ крⷵщенїемъ , и҆́м̾же а҆ꙁъ крⷵща́юсѧ , крⷵти́тасѧ · А҆ е҆же сѣ́сти ѻ҆деснꙋ́ю мене , и҆ ѻ҆шꙋю мене , нѣсть моѐ дати , но и҆́мъже ѹгото́васѧ ѿ ѻ҆ц҃а мое̑го · И҆ слы́шав̾ше де́сѧть , негодовашѧ ѻ҆ ѻ҆бою бра́тꙋ · И҆с҃ же приꙁвавъ и҆хъ , рече . вѣсте ꙗ҆́ко кнѧ́ѕи ꙗ҆ѕы́къ , господьствꙋютъ и҆́ми , и҆ вели́цїи , ѻ҆бладаю̑тъ и҆́ми . не та́коже бꙋ́детъ в̾ ваⷵ . н҄о и҆же а҆ще хо́щетъ в̾ васъ вѧ́щшїи быти , да бꙋ́детъ вамъ слꙋга . и҆ і҆же а҆ще хо́щетъ в̾ васъ быти прьвыи , бꙋди вамъ рабъ · Ꙗ҆́коже сн҃ъ члчⷵкїи не прїиде да послꙋжатъ е҆мꙋ , н҄о послꙋжити , и҆ дати дш҃ю свою̀ и҆ꙁбавленїе ꙁа мно́гыхъ · ꙁаⷱ‍҇ , п҃в · И҆́ исходѧ́щꙋ е҆мꙋ ѿ і҆е̑рихо́на , по нем̾ и́де наро́дъ мно́гъ · И҆ с҄е два̀ слѣпцѧ сѣдѧ́ща при пꙋти , слы́шав̾ша ꙗ҆́ко і҆с҃ мимо хо́дитъ , въꙁъпи́ста гл҃юща , поми́лꙋи н҄ы г҃и сн҃е дввⷣъ . нароⷣ же ꙁапрѣтѝ и́ма да ѹмлъчита . ѻ҆на же паче въпїа́ста гл҃юща . поми́лꙋи н҄ы г҃и сн҃е дввⷣъ · И҆ ставъ і҆с҃ , въꙁгласи ѧ҆̀ , и҆ рече . чт҄о хо́щета , да сотворю вама; гл҃аста е҆мꙋ . г҃и , да ѿверꙁетасѧ ѻ́чи на́ю . млⷵрдовавь же і҆с҃ , прикоснꙋ́сѧ ѻ́чїю и҆́ма . и҆ а́бїе проꙁрѣ́ста и҆́ма ѻ҆́чи , и҆ по немъ и҆до́ста · Глаⷡ‍҇ , к҃а · ꙁаⷱ‍҇ , п҃г · И егда прибли́жишасѧ въ і҆е̑рлⷵи́мъ , и҆ прїидошѧ въ вѷѳ̾сфагїю к̾ горѣ елеѻ҆н̾стѣи · Тогда і҆с҃ посла̀ два ѹчн҃ка , гл҃ѧ и҆ма . и҆дѣта в̾ весь ꙗ҆же прѧмо ва́ма . и҆ абїе ѻ҆брѧ́щете ѻ҆слѧ привѧ́ꙁано , и҆ жрѣбѧ с нимъ , и҆ ѿрѣшивше приведѣта м҄и . и҆ а҆ще вама кто̀ речетъ чт҄о , речѐта , ꙗ҆ко г҃ь е҆ю̀ требꙋ́етъ , а́бїе же по́слетъ ѧ҆̀ · Се̑ же вс҄е бысть , да с̾бꙋ́детсѧ реченое пррⷪ‍҇комъ гл҃ющимъ . рцѣте дще́ри сїѻ́новѣ . с҄е цр҃ь твои грѧдетъ тебѣ кро́тоⷦ‍҇ , всѣдъ на ѻ҆слѧ и҆ жрѣбѧ , сн҃а ꙗ҆ре́мнича · шⷣеша же ѹчн҃ка , и҆ сътворша ꙗ҆́коже повелѣ и҆ма і҆с҃ . приведо́ста ѻ҆слѧ̀ и҆ жрѣбѧ , и҆ въꙁложи́шѧ врьхꙋ ею̀ ри́ѕы своа̀ , и҆ всѣде врьхꙋ иⷯ · Мно́жаишїи же народи постила́хꙋ ри́ѕы своа по пꙋти · дрꙋѕїи же рѣꙁахꙋ вѣтви ѿ дре́въ , и҆ постилахꙋ по пꙋти · Наро́ди же прⷣеходѧ́щеѝ е҆мꙋ , и҆ въслѣдъствꙋющеи ꙁва́хꙋ гл҃юще , ѻ҆са́нна сн҃ꙋ дввⷣꙋ . блⷵвенъ грѧдыи въ и҆мѧ гн҃е , ѻ҆са́нна в̾ вышниⷯ · И҆ в̾шеⷣшꙋ е҆мꙋ въ і҆ерⷵлимъ , потрѧсе́сѧ весь гра́дъ гл҃ѧ , кто̀ е҆сть се́й; наро́ди же гл҃ахꙋ , се́й е҆сть і҆с҃ пррⷪ‍҇къ , и҆же ѿ наꙁарета галиле́иска · ꙁаⷱ‍҇ , п҃г · И҆́ вни́де в̾ цр҃ковь бж҃їю  , і҆ и҆ꙁ̾гна̀ вс҄ѧ продаю́щаѧ и҆ кꙋпꙋ́ющаѧ в̾ цр҃кви , и҆ трапе́ꙁы тръжнїкомъ и҆спровръже , и҆ сѣда́лищѧ продаю́щихъ го́лꙋбы . и҆ гл҃а и҆мъ . пи́сано е҆сть , храⷨ мои , храмъ мл҃твы нарече́тсѧ . в҄ы же сътвори́сте и҆̀ врьтепъ раꙁбо́иником̾ · И҆ пристꙋпи́ша к̾ немꙋ хро́ми и҆ слѣпи в̾ цр҃кви , і҆ и҆сцѣли и҆хъ · Видѣ́вшеⷤ‍ⷷ а҆рхїере́е и҆ книжницы чюдеса̀ ꙗже сътвори , и҆ ѻ́троки ꙁовꙋща в̾ цр҃кви , и҆ гл҃ющѧ , ѻ҆са́нна сн҃ꙋ двⷣвꙋ . негодова́ша , и҆ рѣша е҆мꙋ . слы́шиши л҄и , чт҄о сїи гл҃ютъ; і҆с҃ же рече и҆м̾ , е́й . нѣ́сте ли чл҄и николи́же; ꙗ҆ко и҆ꙁъ ѹстъ младе́нецъ , и҆ с̾сꙋщихъ съврьши́лъ е҆сѝ хвалꙋ; и҆ ѻ҆ставль и҆хъ , и҆ꙁы́де во́нъ и҆ꙁ̾ гра́да в̾ вѷѳа́нїю , и҆ водвори́сѧ тꙋ̀ · ꙁаⷱ‍҇ , п҃д · Оу́трꙋ же въꙁ̾вра́щ̾сѧ въ градъ , в̾ꙁалка . и҆ ѹꙁрѣв̾ смоковницꙋ е҆ді́нꙋ при пꙋтѝ , прїиде к не́й , и҆ ничто́же ѻ҆брѣте на неи , то́кмо ли́ствїе е҆ді́но . и҆ гл҃а е́й . да николиже ѿ тебѐ плода̀ бꙋ́детъ въ вѣки . і҆ а́бїе и҆́сше смоко́вница . и҆ видѣвше ѹчн҃цы диви́шасѧ гл҃юще , како а҆бїе и́сше смоко́вница; ѿвѣщавь же і҆с҃ , рече и҆мъ . а҆ми́нь гл҃ю вамъ . а҆ще и҆́мате вѣрꙋ , и҆ не ѹсꙋмните́сѧ , не то́кмо смоко́вничное сътворитѐ . н҄о а҆ще и҆ горѣ се́й речете , дви́гнисѧ , и҆ врьꙁисѧ в̾ мо́ре , бꙋ́детъ . И҆ вс҄ѧ е҆ли́ка а҆ще въспро́сите въ мл҃твѣ , вѣрꙋюще , прїимете · ꙁаⷱ‍҇ , п҃е · И҆́ пришеⷣшꙋ е҆мꙋ въ цр҃ковь , пристꙋпи́ша к немꙋ ѹчащꙋ , а҆рхїере́е и҆ ста́рцы люд̾стїи гл҃юще . коею̀ властїю сїа твориши; и҆ кто̀ т҄и дастъ ѻ҆́бласть сїю; ѿвѣщавь же і҆с҃ , рече и҆м̾ . въпрошꙋ в҄ы и҆ а҆ꙁъ слово е҆ді́но , е҆же а҆ще рече́те мн҄ѣ , и҆ а҆ꙁъ вамъ рекꙋ , коею̀ властїю сїа творю . крⷵщенїе і҆ѻа́нново ѿкꙋ́дꙋ б҄ѣ , с̾ нб҃се ли , и҆л҄и ѿ человѣкъ; ѻ҆ни́ же помышлѧхꙋ в себѣ гл҃юще . а҆ще речемъ с̾ нб҃се , речетъ наⷨ , почто̀ ѹбо не вѣровасте е҆мꙋ; а҆ще ли речемъ ѿ чл҃къ . бои́мсѧ наро́да . вс҄и б҄о и҆мꙋтъ і҆ѻ҆а́нна ꙗ҆ко пррⷪ‍҇ка . и҆ ѿвѣщавше і҆с҃ови , рѣшѧ , не вѣмы . рече и҆мъ и҆ то́и , ни а҆ꙁъ вамъ гл҃ю , коею̀ вла́стїю сїа творю · ꙁаⷱ‍҇ , п҃ѕ · Что́ же сѧ вамъ мнитъ; чл҃къ нѣкїи и҆мѧше дв҄а сн҃а , и҆ пришеⷣ к пе́рвомꙋ речѐ . ча́до , и҆дѝ , днесь дѣ́лаи в̾ виногра́дѣ мое́мъ . ѻ҆́н̾ же ѿвѣщаⷡ‍҇ , речѐ . не хощꙋ . послѣди же раска́ав̾сѧ , и҆́де . и҆ пристꙋпль къ дрꙋгомꙋ , речѐ та́кожⷣе . ѻ҆́нъ же ѿвѣщавъ , речѐ . а҆́ꙁъ г҃и и҆дꙋ , и҆ не́ иде . кы́и ѿ ѻ҆бою̀ сотворѝ во́лю ѿч҃ю; гл҃аша е҆мꙋ , пе́рвый . Гл҃а и҆мъ і҆с҃ . а҆ми́нь , гл҃ю ва́мъ . ꙗ҆́ко мытаре и҆ любодѣицѧ варѧ́ютъ вы̀ в̾ црⷵтвїи бж҃їи . прїиде б҄о к ва́мъ і҆ѻа́ннъ крⷵтль пꙋтемъ пра́веⷣнымъ , и҆ не вѣ́ровасте е҆мꙋ . мытаре же и҆ любодѣ́ицѧ вѣ́ровашѧ е҆мꙋ · Вы же видѣ́вше не раска́астесѧ послѣдѝ вѣ́роватї е҆мꙋ · ꙁаⷱ‍҇ , п҃ꙁ · И҆́нꙋ притчꙋ слы́шите . чл҃кь нѣкїи бѣ домови́тъ , и҆же насадѝ винограⷣ , и҆ ѻ҆пло́томъ ѻ҆гради е҆го , и҆ і҆скопа̀ в неⷨ точи́ло , и҆ съꙁда̀ столпъ , и҆ вдаст̾ дѣ́лателемъ , и҆ ѿи́де · Є҆гда же прибли́жисѧ времѧ плодо́мъ , посла̀ рабы своѧ к̾ дѣ́лателемъ , прїѧ́ти плоды е҆го · И҆ е́мше дѣ́лателе рабы е҆го , ѻ҆вого ѹбо би́ша , ѻ҆вого же ѹби́шѧ , ѻ҆вого же ка́менїе̑мъ поби́ша · Па́ки посла̀ и҆́ны рабы мно́жаишѧ пе́рвыхъ . и҆ сътвори́шѧ и҆мъ та́кожⷣе · Послѣди же посла̀ к ниⷨ сн҃а свое̑го гл҃ѧ , ѹсрамѧ́тсѧ сн҃а мое̑го . дѣлателе же ви́дѣвше сн҃а , рѣшѧ в себѣ , се́и е҆сть наслѣ́дникь , прїидѣте ѹбїе̑м̾ е҆го , и҆ ѹдръжимъ достоа́нїе е҆го . и҆ е́мше е҆го , и҆ꙁведо́шѧ вонъ и҆ꙁ виногра́да , и҆ ѹби́шѧ · Є҆гда ѹбо прїидетъ господинъ винограда , что̀ сътворитъ дѣ́лателемъ тѣм̾; гл҃ашѧ е҆мꙋ , ꙁлыхъ ѕл҄ѣ погꙋби́тъ иⷯ , и҆ винограⷣ предастъ и҆нѣмъ дѣлателемъ , и҆же въꙁдадѧтъ е҆мꙋ плоды въ времена̀ своѧ · Гл҃а и҆мъ і҆с҃ , нѣсте ли чл҄и николиже в̾ писанихъ; ка́мень , е҆гоже не в рѧдꙋ̀ сътвори́ша ѕи́жⷣꙋщеѝ , се́й бысть въ главꙋ ѹглꙋ . ѿ г҃а бысть с҄и . и҆ е҆сть ди́вна въ ѻ҆чїю ва́шею · ꙁаⷱ‍҇ , п҃и · Сего̀ ради гл҃ю вамъ , ꙗ҆́ко ѿи́метсѧ ѿ васъ црⷵтвїе бж҃їе , и҆ дастъсѧ ꙗ҆ѕы́кꙋ творѧщемꙋ плоды е҆го . и҆ падыѝ на ка́мени сем̾ , съкрꙋшитсѧ . а҆ на немьже падетъ , сътрые̑тъ и҆̀ · И҆ слы́шавше а҆рхїере́е и҆ фарїсе́е прит̾ча е҆го , раꙁꙋмѣшѧ ꙗ҆ко ѻ҆ нихъ гл҃етъ . и҆ і́щꙋще е҆го ꙗ҆́ти , ѹбоѧ́шѧсѧ наро́да . понеже ꙗ҆́ко пррⷪ‍҇ка е҆го и҆мѣа́хꙋ ·
Глⷡ‍҇а , к҃в · ꙁаⷱ‍҇ , п҃ѳ · И ѿвѣщавъ і҆с҃ , пакы реⷱ‍҇ и҆мъ в̾ при́тчахъ гл҃ѧ . ѹподобисѧ црⷵтвїе нбⷵное чл҃кꙋ цр҃ꙋ , и҆же сътвори бракы сн҃ꙋ свое̑мꙋ . и҆ посла̀ рабы своѧ приꙁвати ꙁва́ныѧ на́ бракы , и҆ не хотѧхꙋ прїити · Па́кы посла̀ и҆́ны рабы гл҃ѧ . рцѣте ꙁва́нымъ · Се ѻ҆бѣды мои ѹгото́вахъ . ю́нцы моѝ и҆ ѹпитаннаѧ и҆сколе́на , и҆ вс҄ѧ гото́ва , прїидѣте на́ бракы · ѻ҆ни же небре́гше ѿи̑до́ша , ѻ҆́въ ѹбо на село своѐ , ѻ҆́в̾ же на кꙋплѧ своѧ . про́чїи же е҆́мше рабы е҆го , досади́шѧ и҆мъ , и҆ ѹби́шѧ и҆хъ . и҆ слы́шавъ цр҃ь то́й , раꙁгнѣвасѧ . и҆ пославъ воѧ своѧ , погꙋбѝ ѹбїица ѻ́ны , и҆ гра́дъ и҆хъ ꙁаж̾же · Тогда гл҃а рабомъ свои̑мъ , бракъ ѹбо гото́въ е҆сть . ѕва́нїи же не бы́ша досто́ини · И҆дѣте ѹбо на и҆схо́дищѧ пꙋтїи , и҆ е҆ли́цѣхъ а҆ще ѻ҆брѧщете , приꙁовѣте на бракы · И҆ и҆ꙁ̾шеⷣше раби ѻ҆ни на распꙋтїѧ , събра́шѧ всѣхъ , е҆ли́цѣхъ ѻ҆брѣто́шѧ ꙁлы́ѧ же и҆ до́брыѧ . і и҆сполнисѧ бра́къ въꙁлежа́щихъ · Вшⷣе же цр҃ь ви́дѣти въꙁлежа́щихъ . видѣ т҄ꙋ чл҃ка не ѻ҆болчена въ ѻ҆дѣа́нїе бра́чное · И҆ гл҃а е҆мꙋ , дрꙋ́же , ка́ко вни́де сѣмо , не и҆мы̀ ѻ҆дѣа́нїа бра́чна; ѻ҆́н же ѹмол̾че · Тогда̀ рече цр҃ь слꙋгамъ . свѧꙁа́вше е҆мꙋ рꙋцѣ и҆ ноѕѣ , въꙁмѣте е҆го и҆ в̾ве́рѕѣте , въ тмꙋ̀ кромѣшнꙋю . т҄ꙋ бꙋ́детъ плачь и҆ скрежетъ ꙁꙋбомъ . мно́ѕи б҄о сꙋть ꙁвани , мало же и҆ꙁбра́нныхъ · ꙁаⷱ‍҇ ,ч҃ · Тогда шⷣеше фарїсе́е , совѣтъ прїе́м̾ше , ꙗ҆́ко да ѻ҆больстѧть е҆го словом̾ . и҆ посылаютъ к немꙋ ѹчн҃кы своа̀ съ и҆родїѧ́ны , гл҃юще . ѹчи́телю , вѣмы ꙗ҆ко и́стиненъ е҆си , и҆ пꙋти бж҃їю въи́стинꙋ ѹчи́ши , и҆ не ради́ши ни ѻ҆ ком̾же . не бо̀ ꙁри́ши на лице чл҃ком̾ . рц̑и ѹбо намъ , что̀ ти сѧ мни́тъ; досто́ино ли е҆сть дати кинсо́нь кесаре́ви , и҆ли н҄и; раꙁꙋмѣвь же і҆с҃ лꙋка́в̾ство и҆хъ , рече . что м҄ѧ и҆скꙋшѧ́ете лицемѣ́ри; покажи́те м҄и ꙁлати́цꙋ кинсо́ннꙋю . ѻ҆ни́ же принесо́ша е҆мꙋ пѣнѧꙁь . и гл҃а и҆мъ , чїи ѻ҆́браꙁъ се́й и҆ написа́нїе; гл҃аша е҆мꙋ , кесарев̾ · Тогда̀ гл҃а и҆мъ . въꙁдади́те ѹбо кесаре́ва кесаре́ви . и҆ бж҃їа бв҃и · И҆ слы́шавше , диви́шасѧ . і҆ ѻ҆ста́вльше е҆го ѿи̑до́ша · ꙁаⷱ‍҇ , ч҃а · В то́й дн҃ь пристꙋпи́шѧ к немꙋ сад̾дꙋке́е , и҆же гл҃юⷮ не бы́ти въскр҃се́нїю . и҆ въпроси́ша е҆го , гл҃юще . ѹчи́телю , моѷсїи рече . а҆ще кт҄о оу҆́мретъ не и҆мы̀ чѧ́дъ , да по́иметъ братъ е҆го женꙋ его , и҆ въскр҃ситъ сѣмѧ бра́та свое̑го . бѣше же в насъ сеⷣмь братїа , и҆ пе́рвыи ѻ҆женьсѧ ѹмре , и҆ не и҆мы̀ сѣмене , ѻ҆стави женꙋ свою бра́тꙋ свое̑мꙋ . та́кожⷣе же и҆ вторыи , и҆ тре́тїи , даже до седмаго · Послѣди же всѣхъ ѹмре и҆ жена . в̾ въскр҃шенїе ѹбо , кото́раго ѿ сеⷣмихъ бꙋ́детъ жена; вси б҄о и҆мѣша ю҆̀ · ѿвѣщавь же і҆с҃ , рече и҆мъ . прельща́етесѧ , не вѣ́дѧще писа́нїа , ни си́лы бж҃їа . в̾ въскр҃се́нїе б҄о ни же́нѧтсѧ ни посага́ютъ . н҄о ꙗ҆́ко а҆́гг҃ли бж҃їи на нб҃си сꙋть . ѻ҆ въскр҃сенїи же мр҃твыхъ , нѣсте ли чл҄и рече́наго вамъ бг҃ом̾ , гл҃ющемъ . а҆ꙁъ е҆смь б҃ъ а҆враа́мовъ , и҆ б҃ъ и҆саа́ковъ , и҆ б҃ъ і҆а́ковль; нѣсть б҃ъ , б҃ъ мр҃твыхъ , н҄о б҃ъ живыⷯ · И҆ слы́шавше народи , дивлѧ́хꙋсѧ ѻ҆ ѹченїи е҆го · ꙁаⷱ‍҇ , ч҃в · Фарисе́е же слы́шавше ꙗ҆ко посрами саⷣдꙋке́ѧ . събра́шѧсѧ в̾ кꙋ́пѣ · И҆ въпроси е҆ді́нъ ѿ ниⷯ ꙁако́ноѹчи́тель , и҆скꙋша́ѧ е҆го , и҆ гл҃ѧ . ѹчи́телю , каа̀ ꙁа́повѣдь болши е҆сть в̾ ꙁако́нѣ; і҆с҃ же рече е҆мꙋ . въꙁлю́биши г҃а б҃а твое̑го всѣмъ срⷣцемъ твои̑мъ . и҆ всею дш҃ею твоею , и҆ всею мы́слїю твоею̀ · Си̑ е҆сть прьваа и҆ болшаа ꙁа́повѣдь · Втора́а же подобна е́й . въꙁлю́биши и́скренѧго твое̑го ꙗ҆́ко самъ себе . в сїю ѻ҆бою̀ ꙁа́повѣдїю весь ꙁаконъ и҆ пррⷪ‍҇цы ви́сѧтъ · Събраном̾ же фарїсеѻⷨ , въпроси и҆хъ і҆с҃ , гл҃ѧ . что сѧ вамъ мнитъ ѻ҆ х҃ѣ , чїи е҆сть сн҃ъ; гл҃аша е҆мꙋ , дввⷣъ · Гл҃а и҆мъ . како ѹбо дв҃дъ дх҃омъ г҃а е҆го нарицаетъ гл҃ѧ . рече г҃ь гв҃и мое̑мꙋ , сѣди ѻ҆деснꙋю мене , до́ндеже положꙋ врагы твоѧ поⷣно́жїе нога́ма твои́ма · а҆ще ѹбо дв҃дъ нарицаеⷮ е҆го г҃а , и҆ ка́ко сн҃ь е҆мꙋ е҆сть; и҆ никтоже можа́ше ѿвѣщати е҆мꙋ словесѐ , ниже смѣ́аше кт҄о ѿ того дн҃е въпроси́ти е҆го ктомꙋ ·
Глⷡ‍҇а , к҃г · ꙁаⷱ‍҇ , ч҃г · Т огда і҆с҃ гл҃а к наро́домъ , и҆ ѹчн҃комъ свои̑мъ , гл҃ѧ . на моѷсе́ѻвѣ сѣда́лищи сѣдо́шѧ кни́жницы и҆ фарїсе́е · вс҄ѧ ѹбо е҆ли́ка а҆ще рекꙋ́тъ ваⷨ блюсти , съблюда̀йте и творите · по дѣ́лом же и҆хъ не твори́те · гл҃ютъ б҄о , и҆ не творѧ́тъ · Свѧꙁꙋ́ют̾ б҄о бремена тѧ́жка и҆ бѣ́днѣ носи́ма , и҆ въꙁлага́ютъ на плеща члчⷵка . прьстом же свои̑мъ не хотѧтъ дви́гнꙋти и҆хъ . всѧ же дѣла своѧ творѧт̾ , да видими бꙋдꙋтъ чл҃кы . раширѧ́юⷮ же храни́лищѧ своѧ , и҆ велича́ютъ въскрилїа ри́ѕъ свои̑хъ . лю́бѧт же прежевъꙁлега́нїа на вечерѣхъ , и҆ прежесѣданїа на со́нмищихъ , и҆ цѣлова́нїѧ на тръжищихъ , и҆ ꙁва́тисѧ ѿ чл҃къ ѹчи́телю ѹчи́телю . вы же не нарица́итесѧ ѹчи́теле . е҆ді́нъ б҄о е҆сть ѹчитель вашъ х҃с , вси же в҄ы братїѧ е҆сте . и҆ ѿц҃а не ꙁовѣте себѣ на ꙁемлѝ . е҆ді́нъ б҄о ѿц҃ъ вашъ и҆же на нб҃сехъ . ниже нарица́итесѧ наста́вници . е҆ді́нъ б҄о е҆сть наста́вникъ вашъ х҃с . болїи же в̾ васъ , да бꙋ́детъ вам̾ слꙋга · И҆же б҄о въꙁнесеⷮсѧ , смири́тсѧ . и҆ смѣрѧ́аѝсѧ , въꙁнесе́тсѧ · ꙁаⷱ‍҇ , ч҃д · Горе же вамъ кни́жници и҆ фарисе́е лицемѣ́ри , ꙗ҆́ко ꙁатворѧ́ете црⷵтвїе нбⷵное предъ чл҃кы . вы б҄о не вхо́дите , ни входѧ́щихъ ѻ҆ставлѧ́ете в̾нити · горе вамъ кни́жницы и҆ фарисее лицемѣри , ꙗ҆́ко снѣда́ете до́мы вдовицъ и҆ виною далече мл҃твы творѧще . сего ради ли́шшее прїимете ѻ҆сꙋже́нїе · Горе вамъ книжници и҆ фарїсе́е лицемѣри , ꙗ҆ко преходите мо́ре и҆ сꙋшꙋ , сътворити е҆ді́ного пришельца , и҆ е҆гⷣа бꙋдетъ , творите е҆го сы́на геенны , сꙋгꙋ́бѣиша васъ · Горе вамъ вожди слѣпїи , гл҃ющеѝ , и҆же а҆ще кленеⷮсѧ цр҃квїю , ничесоже е҆сть . а҆ и҆же кленетсѧ ꙁла́томъ цр҃ковнымъ , дл́ъженъ еⷵ . бꙋ́и слѣпїи , коѐ б҄о б҄оле е҆сть , ꙁла́то ли , и҆л҄и цр҃кви , ст҃ѧ́щїа ꙁла́то; і҆ и҆же а҆ще кленетсѧ ѻ҆лтареⷨ , ничесоже еⷵ . а҆ и҆же кленеⷮсѧ да́ромъ и҆же врьхꙋ̀ е҆го , дл́ъженъ еⷵ . бꙋи и҆ слѣпїи что б҄о бо́ле , даръ л҄и , и҆ли ѻ҆лта́рь ст҃ѧѝ даръ; и҆же ѹбо кленеⷮсѧ ѻ҆лтаре́мъ , кленетсѧ и҆м̾ , и҆ сꙋщиⷨ връхꙋ е҆го̀ . і҆ и҆же клене́тсѧ цр҃ковїю , клене́тсѧ ею̀ , и҆ живꙋщиⷨ в неи . и҆ кленыѝсѧ нб҃се́мъ , кленетсѧ прⷵтолоⷨ бж҃їиⷨ , и҆ сѣдѧ́щиⷨ на немъ . ꙁаⷱ‍҇ , ч҃е · Горе вамъ книжници и҆ фарїсе́е лицемѣри , ꙗ҆́ко ѻ҆десѧⷮствꙋете мѧтвꙋ , и҆ копръ , и҆ кѷминъ . и҆ ѻ҆стависте вѧщьшаѧ ꙁаконꙋ , сꙋдъ и҆ млⷵть и҆ вѣрꙋ . сїа же подоба́ше твори́ти , и҆ ѻ҆нѣхъ не ѻ҆ставлѧти · Вожⷣи слѣпїи ѻ҆цѣжа́ющѐи комары̀ , велбꙋ́да же пожира́юще · Горе вамъ книжницы и҆ фарисе́е лицемѣ́ри , ꙗ҆́ко ѻ҆чищѧете внѣшнее с̾тклѧници и҆ блю́дꙋ , в̾нꙋтръю̑дꙋ же сꙋть по́лни хищенїа и҆ непра́вды . фарисе́ю слѣпыи , ѻ҆чисти преже в̾нꙋтренее с̾тклѧници и҆ блю́дꙋ , да бꙋдетъ и҆ внѣшнее и҆ма чи́сто · горе ваⷨ книжници и҆ фарисе́е лицемѣри , ꙗ҆ко подо́битесѧ гробо́мъ пова́пленоⷨ , и҆же внѣю́дꙋ ѹбо ꙗ҆́влѧ́ютсѧ красни , в҄нꙋтръю̑дꙋже плъ́ни сꙋтъ костїи мр҃твыхъ , и҆ всѧ́коа нечи́стоты · Тако и҆ вы , внѣю̑дꙋ ѹбо ꙗ҆влѧ́етесѧ чл҃комъ праведни , внꙋтръю̑дꙋ же е҆сте плъни лицемѣ́рїа и҆ беꙁаконїѧ · ꙁаⷱ‍҇ , ч҃ѕ · Горе вамъ книжници и҆ фарисе́е лицемѣ́ри , ꙗ҆́ко ѕи́жⷣете гро́бы пррⷪ‍҇чьскїа , и҆ кра́сите ра́кы праведныⷯ , и҆ гл҃ете , а҆ще бы́хомъ были въ дн҃и ѿц҃ъ на́шиⷯ , не быхомъ ѹбо ѻ҆бещници и҆мъ были в̾ крови пррⷪ‍҇къ · Тѣмже сами свѣдѣтельствꙋете себѣ ꙗ҆́ко сн҃ве е҆сте и҆ꙁби́вшихъ пррⷪ‍҇кы . и҆ в҄ы и҆спо́лните мѣрꙋ ѿц҃ъ вашихъ · ѕмїа порожденїа е҆хи́днова , како ѹбѣжитѐ ѿ сꙋда ѻ҆гнѧ гее́нскаго; сего ради с҄е а҆ꙁъ послю̀ к вамъ пррⷪ‍҇кы , и҆ премꙋдры , и҆ кни́жникы , и҆ ѿ них̾ ѹбїете и҆ ра́спнете , и҆ ѿ нихъ бїете на со́нмищихъ вашиⷯ , и҆ и҆ждене́те ѿ града въ граⷣ , ꙗ҆́ко прїидеⷮ на в҄ы всѧка кровь пра́веⷣна пролива́ема на ꙁемли , ѿ крове авелѧ пра́веднаго , до́ крове ꙁаха́рїа сн҃а варахі́ина , е҆гоже ѹбисте междꙋ цр҃ковїю і҆ ѻ҆лтаре́мъ · А҆ми́нь гл҃ю ва́мъ , ꙗ҆́ко прїидꙋтъ всѧ сїа на родъ се́й · Іерⷵли́мъ , і҆ерⷵли́м̾ , и҆ꙁби́выи пррⷪ‍҇кы , и҆ ка́менїемъ побива́а по́сланныѧ к тебѣ , колькра́ты въсхотѣхъ събрати чѧ́да твоѧ , ꙗ҆́коже събира́етъ ко́кошъ птенцѧ своѧ подъ крилѣ , и҆ не въсхотѣсте; с҄е ѻ҆ставлѧ́етсѧ вамъ домъ вашъ пꙋстъ · Гл҃ю б҄о вамъ , ꙗ҆́ко не и҆́мате мене ви́дѣти ѿселѣ , до́ндеже речете , блⷵвенъ грѧдыѝ въ и҆мѧ гн҃е ·
Глⷡ‍҇а , к҃д . ꙁаⷱ‍҇ , ч҃ꙁ · И иꙁшеⷣ і҆с҃ , и҆дѧше ѿ цр҃кве . и҆ пристꙋпи́шѧ к немꙋ ѹченицы е҆го , покаꙁати е҆мꙋ ꙁданїа цр҃ко́внаа . і҆с҃ же рече и҆мъ . видите ли вс҄ѧ сїа; а҆ми́нь гл҃ю вамъ , не и҆́мать ѻ҆стати ꙁдѣ ка́мень на ка́мени , е҆же не раꙁори́тсѧ · ꙁаⷱ‍҇ , ч҃и · Сѣдѧ́щꙋ же е҆мꙋ на горѣ е҆леѻ́н̾стѣи , пристꙋпи́ша к немꙋ ѹченицы на е҆ді́нѣ гл҃юще . рц̑и намъ , когда сїа бꙋ́дꙋтъ; и҆ что е҆сть ꙁна́менїе твоего прише́ствїа и҆ кончи́на вѣкꙋ; и҆ ѿвѣща́въ і҆с҃ , рече и҆мъ . блюдѣте , да никтоже васъ прельсти́тъ . мно́ѕи б҄о прїидꙋтъ въ и҆мѧ моѐ , гл҃юще , а҆́ꙁъ е҆смь х҃с , и҆ мно́гы прельстѧтъ · Оу҆́слы́шати же и҆мате брани , и҆ слы́шанїа бра́немъ . ꙁри́те , не ѹжаса́итесѧ . подоба́етъ б҄о всѣмъ си́мъ быти . н҄о не тогда е҆сть кончи́на . въста́нетъ б҄о ѧ҆ꙁы́къ на ѧ҆ѕы́къ , и҆ црⷵтво на црⷵтво · И҆ бꙋ́дꙋтъ глади и па́гꙋбы и трꙋ́си по мѣста . всѧ же сїа нача́ло болѣꙁнемъ · Тогда̀ предадѧтъ вы̑ в̾ ско́рби , и҆ ѹбїю́тъ в҄ы , и҆ бꙋ́дете ненави́дими всѣми ѧ҆ꙁы́кы , и҆мени мое̑го ради · И҆ тогда̀ събла́ꙁнѧтъсѧ мно́ѕи , и҆ дрꙋгъ дрꙋга предадѧтъ , и҆ въꙁненавидиⷮ дрꙋгъ дрꙋга · И҆ мно́ѕи л̾же пррⷪ‍҇цы в̾ста́нꙋт̾ , и҆ прельстѧтъ многыа , и҆ ꙁа ѹмно́женїе беꙁа́конїа , и҆ꙁсѧ́кнетъ любы̀ мно́гыхъ · ꙁаⷱ‍҇ , ч҃ѳ · Претръпѣ́выи же до конца̀ , то́и сп҃сетсѧ · и҆ проповѣ́стьсѧ сїе е҆ѵⷢ‍҇лїе цр҃ьствїа , по все́и вселе́ннѣи , въ свѣдѣтельство всѣмъ ѧ҆ѕы́комъ , и҆ тогда̀ прїидеⷮ кончи́на · Є҆гда ѹбо оу҆́ꙁрите мр́ьꙁость ꙁапꙋстѣ́нїа , рече́нꙋю дани́иломъ пррⷪ‍҇комъ , стоащꙋ на мѣ́стѣ ст҃ѣ , и҆же чте́тъ да раꙁꙋмѣ́етъ · Тогда̀ сꙋщїи въ и҆юде́и , да бѣжа́тъ на горы . і҆ и҆же на кровѣ , да не схо́диⷮ вꙁѧти ꙗ҆же в домꙋ е҆го . і҆ и҆же на селѣ , да не въꙁврати́тсѧ в̾спѧⷮ вꙁѧти ри́ꙁъ свои̑хъ · Горе же непраꙁⷣныⷨ , и҆ доѧ́щимъ в тыѝ дн҃и · Моли́те же сѧ , да не бꙋ́детъ бѣжъство ваше ꙁимѣ , ни в сꙋбо́тꙋ · бꙋ́детъ б҄о тогда ско́рбъ ве́лїа , ꙗ҆кова же́ нѣ́сть была ѿ начѧ́ла ми́рꙋ , доселѣ , ниже и҆́мать быти · и҆ а́ще не бышѧ прекрати́лисѧ дн҃їе тїи , не бы̀ ѹбо спасла́сѧ всѧ́ка плоть . и҆ꙁбра́нныхъ же ради прекратѧⷮ сѧ дн҃їе тїи · Тогда а҆ще кт҄о речетъ вамъ . с҄е ꙁдѣ х҃с , и҆ли ѻ҆́ндѣ , не и҆мѣте вѣры · в̾ста́нꙋтъ б҄о лжехристи и҆ л̾же пррⷪ‍҇цы , и҆ дадѧ́тъ ꙁнаменїѧ ве́лїа и҆ чюдеса , ꙗ҆́коже прельстити а҆ще въꙁможно і҆ и҆ꙁ̾бранныа · с҄е преже рѣхъ вамъ · а҆ще ѹбо рекꙋтъ ваⷨ . с҄е в̾ пꙋсты́ни еⷵ , не и҆ꙁыдѣте . с҄е въ скро́вищыхъ , не и҆мѣте вѣры · ꙁаⷱ‍҇ , р҃ · Ꙗ҆́коже б҄о мо́лнїи и҆схо́дитъ ѿ въсто́къ , и҆ ꙗ҆влѧ́етсѧ до ꙁападъ , та́ко бꙋ́детъ и҆ прише́ствїе сн҃а чл҃чьскаго · идеже б҄о а҆ще бꙋ́детъ трꙋпъ , та́мо съберꙋтсѧ ѻ҆рлѝ · А҆бїе же по скорби дн҃їи тѣхъ , слн҃це поме́р̾кнетъ и҆ лꙋна̀ не да́стъ свѣта свое̑го , и҆ ѕвѣꙁды спа́днꙋтъ с̾ нб҃се , и҆ си́лы нбⷵныѧ подвигнꙋтсѧ · И҆ тогда ꙗ҆́витсѧ ꙁна́менїе сн҃а члчⷵкаго на нб҃си · И҆ тогда̀ въспла́чютсѧ вс҄ѧ колѣна ꙁемнаѧ . и҆ оу҆́ѕрѧтъ сн҃а члчⷵкаго грѧдꙋща на ѻ҆блацѣхъ нб҃сныхъ , съ си́лою и҆ сла́вою мно́гою . и҆ по́слетъ а́гг҃лы своа , съ трꙋ́бнымъ гла́сомъ ве́лїемъ , и҆ съберꙋтъ и҆ꙁбра́нныѧ е҆го ѿ четы́рех̾ вѣтръ , ѿ конецъ нб҃съ , до коне́цъ и҆хъ . ѿ смоко́вница же наѹчи́тесѧ при́тчи · е҆гда ѹже вѣйа еа̀ бꙋдꙋтъ мла́да , и҆ листвїе проꙁѧ́бнетъ · вѣ́дите ꙗ҆ко бли́ꙁъ е҆сть жа́тва · та́ко и҆ в҄ы , е҆гда ви́дите сїа вс҄ѧ , вѣдите ꙗ҆́ко блиꙁъ е҆сть при две́рехъ · ꙁаⷱ‍҇ , р҃а · А҆́ми́нь гл҃ю вамъ , не мимои҆́детъ роⷣ сей , до́ндеже вс҄ѧ сїа бꙋ́дꙋтъ . н҃бо и҆ ꙁемлѧ ми́мои҆́детъ , словеса же моѧ не ми́мои̑дꙋтъ · ꙁаⷱ‍҇ , р҃в · Ѡ҆ дн҃и же томъ , и҆ часѣ , никто́же вѣсть . ни а́гг҃ли нбⷵнїи , то́кмо ѿц҃ъ мои е҆ді́нъ · Ꙗ҆́коже б҄о бысть въ дн҃и но́евы , та́ко бꙋдеⷮ и҆ пришествїе сн҃а члчⷵкаго · Ꙗ҆́коже б҄о бѣхꙋ въ дн҃и преже пото́па , ꙗ҆дꙋще же и҆ пїюще . женѧ́щесѧ и҆ посага́юще , до негоже дн҃е вни́де но́е в ковчеⷢ‍҇ , и҆ не ѹвѣ́дѣша , дон̾деже прїиде вода̀ , и҆ вꙁѧⷮ вс҄ѧ , та́ко бꙋ́деⷮ и҆ пришествїе сн҃а члчⷵкаго · Тогда̀ дв҄а бꙋдета на селѣ , е҆ді́нъ поемлеⷮсѧ а҆ дрꙋгі́и ѻ҆ставлѧеⷮсѧ . дв҄ѣ мелющи в̾ же́рноваⷯ , е҆ді́на пое́млеⷮсѧ , и҆ е҆ді́на ѻ҆ставлѧ́етсѧ · ꙁаⷱ‍҇ , р҃г · Бди́те ѹбо , ꙗ҆ко не вѣсте в̾ кі́и часъ г҃ь вашъ прїидетъ · Се же вѣдите ꙗ҆́ко а҆ще б҄ы вѣдалъ до́мꙋ влⷣка , в̾ кꙋю страждꙋ тать прїидетъ , бдѣлъ ѹбо б҄ы , и҆ не бы далъ поⷣкопа́ти хра́ма свое̑го , сего ради и҆ в҄ы бꙋдѣте гото́ви , ꙗ҆ко в о́ньже часъ не мнитѐ , сн҃ъ члчⷵкїи прїидетъ · Кт҄о ѹбо е҆сть вѣрныи рабъ и҆ мꙋ́дрыи . е҆гоже поста́виⷮ господи́нъ е҆го наⷣ до́момъ свои́м̾ . е҆же даа́ти и҆мъ пи́щꙋ въ времѧ и҆хъ; блаже́нъ рабъ то́и , е҆гоⷤ‍ⷷ пришеⷣ господинъ е҆го , ѻ҆брѧ́щетъ та́ко творѧща . а҆ми́нь гл҃ю вамъ , ꙗ҆ко наⷣ всѣмъ и҆мѣнїемъ свои̑мъ поста́витъ е҆го · А҆ще ли же речеⷮ ꙁлы́и ра́бъ то́и в̾ срⷣци своем̾ , коснитъ господинъ мои прїитѝ , и҆ начнетъ би́ти клеврѣты своѧ , ꙗ҆́сти же и҆ пи́ти съ пїа́ницами . прїидетъ господи́нъ раба того , в̾ дн҃ь в оньже не чае̑тъ , и҆ в часъ въ ньже не вѣсть , и҆ проте́шетъ е҆го по́лъма , и҆ часть е҆го с невѣ́рными положитъ . т҄ꙋ бꙋд́етъ плачъ и҆ скрежет̾ ꙁꙋбомъ .
Глⷡ‍҇а , к҃е . ꙁаⷱ‍҇ , р҃д · Тогⷣа ѹподо́биⷮсѧ црⷵтвїе нбⷵное десѧти́мъ дв҃амъ ꙗ҆́же прїа́шѧ свѣти́лникы своѧ̀ , і҆ и҆ꙁыдо́шѧ въ срѣтенїе женихꙋ . пѧ́ть же бѣ ѿ нихъ мꙋдры , и҆ пѧть ю҆ро́дивы . ю҆ро́дивыѧⷤ‍ⷷ прие́мше свѣти́лники своа̀ , не вꙁѧ́шѧ с̾ собо́ю е҆ле́а . мꙋ́дрыѧ же прїа́шѧ е҆ле́й въ сосꙋ́дѣхъ съ свѣти́лникы свои́ми . коснѧ́щꙋ же женихꙋ̀ , въꙁрⷣѣма́шѧсѧ вс҄ѣ , и҆ спа́хꙋ . полꙋнощи же во́пль бысть . с҄е женихъ грѧдет̾ , и҆сходи́те въ срѣтенїе е҆го · Тогда̀ в̾ста́вше вс҄ѣ дв҃ы т҄ы , и҆ ѹкраси́ша свѣти́лникы своѧ . ю҆ро́дивыѧ же мꙋдрымъ рѣшѧ , дадите намъ ѿ ма́сла ва́шего , ꙗ҆ко свѣти́лницы наши ѹгаса́ютъ · ѿвѣща́шѧ же мꙋдрыѧ гл҃юще , е҆да ка́ко недостанетъ намъ и҆ вамъ . и҆дѣте же паче к̾ продаю́щиⷨ , и҆ кꙋпи́те себѣ , и҆дꙋщим же и҆мъ кꙋпи́ти прїиде женихъ , и҆ гото́выа внидоша с ниⷨ на бракы , и҆ ꙁатворени быша две́ри · Послѣди́ же прїидо́шѧ и҆ про́чаа дв҃ы , гл҃юще , г҃и г҃и , ѿвеⷬ‍҇ꙁи наⷨ . ѻ҆нже ѿвѣщавъ рече . а҆миⷩ‍҇ гл҃ю ваⷨ , не вѣмъ ваⷵ · бди́те ѹбо , ꙗ҆ко не вѣсте дн҃е ни часа̀ , в оньже сн҃ъ члчⷵкїи прїидетъ · ꙁаⷱ‍҇ , р҃е · Ꙗ҆́коже б҄о чл҃кь нѣкїи ѿходѧ , приꙁва̀ своѧ рабы̀ , и҆ преда́стъ и҆мъ и҆мѣ́нїе своѐ , и҆ ѻ҆вомꙋ ѹбо дастъ пѧть тала́нтъ , ѻ҆вомꙋ же дв҄а , ѻ҆вомꙋ же е҆ді́нъ , комꙋжⷣо проти́вꙋ силѣ е҆го , и҆ ѿи́де а҆бїе . шеⷣ же прїе́мыѝ пѧть талантъ , дѣл́а в нихъ , и҆ сътворѝ дрꙋгы́а пѧть талантъ · Такожде же і҆ и҆же дв҄а , приѻ҆брѣте и҆ то́и дрꙋгаѧ дв҄а · Прїе́мыи же е҆ді́нъ , шедъ вкопа е҆го в̾ ꙁемлю , и҆ съкры̀ сребро госпоⷣ‍ꙵна свое̑го . по мно́ѕѣ же времени , прїиде господинъ рабъ тѣх̾ , и҆ стѧꙁа́сѧ с ни́ми ѻ҆ словесѝ · И҆ пристꙋ́пль пѧⷮ тала́нтъ прїе́мыи , принесе дрꙋгы́а пѧть тала́нтъ , гл҃ѧ . г҃и , пѧть талантъ ми е҆си предалъ , и҆ с҄е дрꙋгы́а пѧть тала́нт̾ приѻ҆брѣтохъ и҆́ми · Рече же е҆мꙋ г҃ь е҆го , добрыи рабе бл҃гі́и и вѣрныи , ѻ҆ малѣ бысть вѣренъ , наⷣ мно́гыми т҄ѧ поста́влю , вни́ди в радость г҃а свое̑го · Пристꙋпль же і҆ и҆же дв҄а таланта прїемыи , рече . г҃и , дв҄а таланта ми е҆си предалъ , с҄е дрꙋгаѧ дв҄а тала́нта приѻ҆брѣтох̾ и҆́ма . рече же е҆мꙋ г҃ь е҆го , добрыи рабе , бл҃гїи и҆ вѣрныи , ѻ҆ ма́лѣ бысть вѣреⷩ‍҇ , наⷣ многыми т҄ѧ поста́влю . вни́ди в ра́дость г҃а свое̑го · Пристꙋпль же и҆ прїемыѝ е҆ді́нъ талантъ , рече . г҃и , вѣдѣх̾ т҄ѧ ꙗ҆́ко жестокъ е҆си чл҃къ . жнеши , ѹдꙋже не сѣѧ́лъ е҆си . и҆ събира́еши , оу҆́дꙋже не расточилъ е҆си · и҆ ѹбоа́всѧ шеⷣ съкрыхъ тала́нт тво́и в̾ ꙁемли , и҆ с҄е и҆́маши твоѐ . ѿвѣща́в же г҃ь е҆го рече е҆мꙋ . лꙋка́выи ра́бе и҆ лѣни́выи , вѣ́дѧше ꙗ҆ко жнꙋ и҆дѣже не сѣѧ́хъ , и҆ събира́ю ѹдꙋже не расточи́хъ · Подоба́ше ѹбо тебѣ вда́ти сребро̀ мое тръжникомъ , и҆ прише́дъ а҆ꙁъ , вꙁѧ́лъ быхъ своѐ с лихвою . въꙁмѣте ѹбо ѿ него тала́нт̾ , и҆ дади́те и҆мꙋщемꙋ десѧтъ тала́нтъ · Имꙋщемꙋ б҄о веꙁдѣ дано бꙋ́дет̾ и҆ преи̑ꙁбꙋдеⷮ . ѿ неи̑мꙋщаго же , и҆ е҆же мниⷮсѧ и҆мѣ́а вꙁѧто бꙋ́детъ ѿ него · И҆ неключи́маго раба в̾връꙁ́ѣте въ т̾мꙋ̀ кромѣшнюю , т҄ꙋ бꙋдетъ плачъ и҆ скрежеⷮ ꙁꙋбо́мъ · Сїа гл҃ѧ въꙁ̾гласѝ . и҆мѣаѝ ѹши слы́шати , да слы́шиⷮ · ꙁаⷱ‍҇ , р҃ѕ · Є҆́гда же прїидеⷮ сн҃ъ члчⷵкїи в̾ сла́вѣ своей , и҆ вс҄и ст҃їи а҆гг҃ли с ним̾ , тогда̀ сѧ́детъ на прⷵтолѣ сла́вы своеа̀ . и҆ съберꙋтсѧ преⷣ нимъ вс҄и ꙗ҆́ѕы́цы , и҆ раꙁ̾лꙋчитъ и҆хъ дрꙋгъ ѿ дрꙋга , ꙗ҆́коже па́стырь раꙁлꙋча́етъ ѻ҆вцѧ̀ ѿ ко́ꙁлищь . и҆ поста́витъ ѻ҆вцѧ̀ ѻ҆деснꙋ́ю себе , а҆ ко́ꙁлища ѻ҆шꙋюю̀ · Тогда речеⷮ цр҃ь сꙋщимъ ѻ҆деснꙋю е҆го . прїидѣте блⷵвенїи ѿц҃а мое̑го , наслѣ́дꙋите ѹгото́ванное вамъ црⷵтвїе , ѿ сложенїѧ мирꙋ . въꙁалкахъ бо сѧ , и҆ да́сте м҄и ꙗ҆́сти . въꙁжадахъсѧ , и҆ напои́сте м҄ѧ · Стра́ненъ бѣхъ , и҆ в̾ведо́сте мене . на́гъ , и҆ ѻ҆дѣа́сте м҄ѧ · боленъ , и҆ посѣти́сте мене · в темници бѣхъ , и҆ прїидо́сте къ мнѣ · тогда ѿвѣща́ютъ е҆мꙋ пра́ведници гл҃юще . г҃и , когда т҄ѧ видѣхомъ а́лчюща , и҆ напита́хомъ; и҆л҄и жа́ждꙋща , и҆ напои́хомъ; когда же тѧ видѣ́хомъ стра́нна , и҆ в̾ведохомъ; и҆л҄и на́га , и҆ ѻ҆дѣа́хомъ; когда же т҄ѧ видѣхомъ болѧща , и҆л҄и в темни́ци , и҆ прїидохоⷨ к тебѣ; и҆ ѿвѣща́въ цр҃ь , речетъ и҆мъ . а҆ми́нь гл҃ю вам̾ . понеже сътвори́сте е҆ді́номꙋ сихъ бра́тїи мои́хъ меншихъ , мн҄ѣ сътвори́сте · Тогда̀ речетъ и҆ сꙋщимъ ѻ҆шꙋю е҆го . и҆дѣте ѿ мене проклѧтїи въ ѻ҆́гнь вѣчныи , ѹгото́ванныи дїаволꙋ и҆ а́гг҃ломъ е҆го · в̾ꙁалкахъ бо сѧ , и҆ не дасте м҄и ꙗ҆́сти . въꙁжадахъсѧ , и҆ не напои́сте мене · Страненъ бѣх̾ и҆ не в̾ведо́сте менѐ . нагъ , и҆ не ѻ҆дѣасте менѐ · Бо́ленъ , и҆ в̾ темни́ци , и҆ не посѣти́сте мене · Тогда ѿвѣща́ютъ е҆мꙋ и҆ тїи гл҃юще . г҃и , когда т҄ѧ видѣхомъ а҆лчюща , и҆л҄и жа́ждꙋща , и҆л҄и стра́нна , и҆л҄и на́га , и҆ли бо́лна , и҆л҄и в темни́ци , и҆ не послꙋжи́хомъ тебѣ; тогда ѿвѣщае̑тъ и҆мъ , гл҃ѧ . а҆ми́нь гл҃ю вамъ . понеже не сътвори́сте е҆ді́номꙋ сихъ меншихъ , ни мнѣ сътвори́сте · і и҆дꙋтъ сїи в̾ мꙋ́кꙋ вѣчнꙋю . пра́веⷣници же в̾ животъ вѣчныи ·
Глⷡ‍҇а , к҃ѕ · И бысть е҆гда сконча̀ і҆с҃ словеса̀ сїа вс҄ѧ , рече ѹчн҃комъ свои̑мъ · ꙁаⷱ‍҇ , р҃ꙁ · Вѣсте ꙗ҆́ко по двою̀ дн҃ю па́сха бꙋдетъ , и҆ сн҃ъ члчⷵкїи преданъ бꙋдетъ на пропѧ́тїе · Тогда̀ събра́шасѧ а҆рхїере́е и҆ кни́жницы и҆ ста́рцы людъстїи , в̾ дворъ а҆рхїере́ѻвъ , гл҃емаго каіа́фа , и҆ съвѣщашѧ , да і҆с҃а лестїю и҆мꙋтъ , и҆ ѹбїютъ . гл҃ахꙋ же , н҄о не в̾ пра́ꙁник̾ , да не мо́лъва бꙋдетъ в лю́дехъ · ꙁаⷱ‍҇ , р҃и · И҆сꙋ же бы́вшꙋ въ виѳанїи , в домꙋ симона прокаженаго , пристꙋпѝ к немꙋ жена , стклѧницꙋ мѷра и҆мꙋщи многоцѣ́ннаго , и҆ въꙁлива́ше на главꙋ е҆го въꙁлежа́щꙋ . видѣвше же ѹчн҃ицы е҆го , негодова́шѧ гл҃юще , чосо раⷣ‍ꙵ ги́бель сїа бысть; можа́ше б҄о с҄е мѷро продано̀ быти на мно́ѕѣ , и҆ датисѧ ни́щимъ . раꙁꙋмѣв же і҆с , рече и҆мъ что трꙋжае̑те женꙋ̀; дѣ́ло б҄о добро̀ съдѣ́ла ѻ҆ мнѣ . всегда̀ б҄о ни́щиⷯ и҆́мате с̾ собою̀ , мене же не всегда и҆́мате . въꙁлїа́вши б҄о сїа мѷро с҄е на тѣло моѐ , на погребенїе м҄ѧ сътвори . а҆ми́нь гл҃ю вамъ . и҆дѣже а҆ще проповѣ́дано бꙋ́детъ е҆ѵⷢ‍҇лїе сѐ въ всемъ ми́рѣ , рече́тсѧ , і҆ е҆же сътвори сїа в̾ па́мѧть е҆ѧ̀ . Тогда шеⷣ е҆дінъ ѿ ѻ҆боюна́десѧте , гл҃емыѝ і҆ю́да и҆скарїѻ́тъскїи къ а҆рхїе̑ре́ѻмъ рече . что̀ м҄и хо́щете да́ти , и҆ а҆ꙁъ вамъ предамъ е҆го̀ · ѻ҆ни же поста́виша е҆мꙋ тридесѧте сре́брениⷦ‍҇ . и҆ ѿтолѣ и҆ска́ше подобна времене , да е҆го предасть · В пе́рвыи же дн҃ь ѻ҆прѣ́сночныи , пристꙋпи́ша ѹчн҃цы і҆с҃ови гл҃юще е҆мꙋ . гд̑ѣ хо́щеши ѹгото́ва̑емъ т҄и ꙗ҆́сти пасхꙋ; ѻ҆́н же реⷱ‍҇ . и҆дѣте въ́ градъ къ ѻ́нсїци , и҆ рцѣте е҆мꙋ , ѹчитель гл҃етъ , врѣмѧ моѐ бли́ꙁъ е҆сть , ѹ тебе сътворю па́схꙋ съ ѹчн҃кы мои́ми . и҆ сътвори́ша ѹченицы , ꙗ҆́коже повелѣ и҆мъ і҆с҃ , и҆ ѹгото́вашѧ па́схꙋ · Вечерꙋ же бы́вшꙋ , въꙁлежа́ше съ ѻ҆бѣманадесѧте ѹченико́ма · И҆ ꙗ҆́дꙋ́щемъ и҆мъ , рече . а҆ми́нь гл҃ю вамъ , ꙗ҆́ко е҆ді́нъ ѿ васъ предасть м҄ѧ · И҆ скорбѧ́ще ѕѣло , начашѧ гл҃ати е҆мꙋ е҆ді́нъ кожⷣо и҆хъ . е҆да а҆ꙁъ е҆смъ г҃и; ѻ҆́н же ѿвѣщавъ рече . ѻ҆мочи́выѝ съ мною в соли́ло рꙋ́кꙋ , тои м҄ѧ предасть . сн҃ъ же члчⷵкїи и҆́детъ , ꙗ҆коже е҆сть пи́сано ѻ҆ немъ . го́ре же чл҃кꙋ томꙋ , и҆́мже сн҃ъ члчⷵкїи предастъсѧ , добро̀ б҄ы бы́ло е҆мꙋ , а҆ще сѧ не бы ро́дилъ чл҃къ то́и · ѿвѣщав же і҆оу́да предааѝ е҆го , рече . е҆да а҆ꙁъ е҆смъ , рав̾ви; гл҃а е҆мꙋ , т҄ы рече · Ꙗ҆́дꙋщемъ же и҆мъ , прїемъ і҆с҃ хлѣбъ , и҆ блⷵви́въ , преломи , даѧ́ше ѹчн҃комъ , и҆ рече . прїимѣте , і҆ ꙗ҆ди́те , с҄е е҆сть тѣ́ло моѐ . и҆ прїем̾ ча́шꙋ , хвалꙋ̀ въꙁдавъ , дастъ и҆м̾ гл҃ѧ . пїите ѿ неа̀ вс҄и . сѐ бо е҆сть кроⷡ‍҇ моа̀ но́ваго ꙁавѣта , ꙗ҆́же ꙁа мно́гыѧ̀ и҆ꙁлива́ема , въ ѻ҆ставле́нїе грѣховъ · Гл҃ю же вамъ , ꙗ҆́ко не и҆́мамъ пи́ти ѿ нн҃ѣ ѿ сего плода̀ ло́ꙁнаго , до́ дн҃е того , е҆гда и҆̀ пїю с вами но́во въ црⷵтвїи ѿц҃а мое̑го · И҆ въспѣв̾ше , иꙁидо́шѧ в̾ го́рꙋ е҆леѻ́нскꙋю · Тогда гл҃а и҆мъ і҆с . вс҄и в҄ы събла́ꙁнитесѧ ѻ҆ мнѣ в но́щъ сїю̀ . пи́сано б҄о е҆сть · Поражꙋ па́стырѧ , и҆ раꙁы́дꙋтсѧ ѻ҆вцѧ ста́да по въскр҃се́нїи же мое̑мъ , варѧ́ю в҄ы в̾ галиле́ѝ . ѿвѣщав же петръ , рече е҆мꙋ . а҆ще и҆ вс҄и събла́ꙁнѧтсѧ ѻ҆ тебѣ а҆ꙁъ николиже съблажнюсѧ · Рече е҆мꙋ і҆с҃ . а҆ми́нь гл҃ю тебѣ , ꙗ҆ко в сїю нощь прежⷣе да́же а҆лекто́ръ не въꙁгласи́тъ , тр҄икра́ты ѿве́ржешисѧ мене · Гл҃а е҆мꙋ петръ . а҆ще м҄и е҆сть и҆ ѹмрети с тобою , не ѿвр́ъгꙋсѧ тебѐ · такоже и҆ вс҄и ѹченицы рѣша · Тогда̀ прїиде с ними і҆с҃ в̾ весь , нарица́емꙋю геѳсїмани · И҆ гл҃а ѹчн҃комъ . сѣди́те т҄ꙋ , дондеже шⷣе помолю́сѧ тамо . и҆ пое̑мъ петра и҆ ѻ́ба сн҃а ꙁеведе́ѻва , начѧтъ скорбѣти и҆ тꙋжи́ти · Тогда гл҃а иⷨ і҆с҃ , приско́рбна е҆сть дш҃а моа̀ до см҃ръти . пожⷣите ́ ꙁд̑ѣ , и҆ бди́те съ мно́ю · И҆ прешедъ ма́ло , падѐ на лици свое̑мъ молѧсѧ и҆ гл҃ѧ . ѿч҃е мо́и . а́ще въꙁможно е҆сть , да ми́мои҆́детъ ѿ мене чаша сїа . ѻ҆баче не ꙗ҆коже а҆ꙁъ хощꙋ , н҄о ꙗ҆́коже т҄ы · И҆ пришⷣе къ ѹчн҃комъ , и҆ ѻ҆брѣте и҆хъ спѧ́щѧ . и҆ гл҃а петро́ви . та́ко ли , не въꙁмого́сте е҆ді́наго часа̀ побдѣти со мною; бди́те и҆ моли́тесѧ , да не вни́дете в напасть . дх҃ь б҄о бо́дръ , пло́ть же немощ̾на · паки втори́цею шⷣе , помоли́сѧ , гл҃ѧ . ѻ҆ч҃е мои , а҆ще не мо́жетъ сїа ча́ша ми́мои̑ти ѿ мене , а҆ще не пїю еа̀ , бꙋди во́лѧ твоа̀ · и҆ пришⷣе ѻ҆брѣте и҆хъ па́ки спѧ́щѧ , бѣ́ста б҄о и҆мъ ѻ҆́чи ѻ҆тѧготѣнѣ . и҆ ѻ҆ста́вль и҆хъ , шедъ паки , помоли́сѧ трети́цею , тожⷣе сло́во ре́къ · Тогда прїиде къ ѹчн҃комъ свои̑мъ , и҆ гл҃а и҆мъ . спи́те про́чее и҆ почиваите . с҄е прибли́жисѧ часъ , и҆ сн҃ъ члчⷵкїи предае̑тсѧ в рꙋкы грѣшникомъ . в̾ста́нѣте , и́деⷨ . с҄е прибли́жисѧ предааѝ м҄ѧ · И҆ е҆ще е҆мꙋ гл҃ющꙋ , с҄е і҆оу́да е҆ді́нъ ѿ ѻ҆боюнадесѧте прїиде , и҆ с нимъ нароⷣ мно́гъ , съ ѻ҆рꙋжїемъ , и҆ дреко́льми , ѿ а҆рхїере́и и҆ ста́рецъ люⷣскыхъ · Предааѝ же е҆го , дасть и҆мъ ꙁна́менїе , гл҃ѧ . е҆гоже а҆ще лобжꙋ̀ , то́и е҆сть , и҆мѣте е҆го · И҆ а́бїе пристꙋпль къ і҆с҃ови , рече . радꙋисѧ равви , и҆ ѻ҆блобыꙁа е҆го · И҆с҃ же рече е҆мꙋ . дрꙋже твори на неже е҆си прише́лъ; тогда̀ пристꙋ́пльше , въꙁложи́ша рꙋцѣ на і҆с҃а , и҆ ѧ́ша е҆го · И҆ с҄е е҆ді́нъ ѿ сꙋщыхъ съ і҆с҃омъ , простеръ рꙋкꙋ̀ , и҆ꙁвлечѐ ноⷤ сво́и , и҆ ѹда́ри раба а҆рхїере́ѻ҆ва , и҆ ѹрѣ́ꙁа е҆мꙋ ѹхо · тогда гл҃а е҆мꙋ і҆с҃ , въꙁврати ножъ свои в мѣсто е҆го . вс҄и б҄о прїе́мшеѝ ножъ , ножеⷨ поги́бнꙋт̾ · И҆л҄и мниттисѧ ꙗ҆́ко не могꙋ нн҃ѣ ѹмоли́ти ѿц҃а мое̑го , и҆ преⷣставитъ м҄и вѧ́ще и́ли дв҄анадесѧте легеѻ́на а҆гг҃лъ; ка́коже ѹбо сбꙋ́дѹⷮсѧ писа́нїа , ꙗ҆́ко та́ко подобаеⷮ быти; в̾ то́и часъ рече і҆с҃ наро́доⷨ . ꙗ҆́ко на раꙁбо́иника ли и҆ꙁыдо́сте съ ѻ҆рꙋжїеⷨ и҆ дреколми ꙗ҆ти м҄ѧ . по всѧ дн҃и при ваⷵ сѣдѣхъ в̾ цр҃къви ѹча , и҆ не ꙗ҆сте мене · Се же вс҄е быⷵ да с̾бꙋ́дꙋт̾сѧ писанїа пррⷪ‍҇чьскаѧ · Тогда ѹченицы вс҄и ѻ҆ставльше е҆го бѣжа́шѧ · ꙁаⷱ‍҇ , р҃ѳ · Воини же е́мше і҆с҃а , ведоша к̾ каі̑а̑фѣ а҆рхїере́ѻ҆ви , и҆дѣже книжницы и҆ ста́рци събра̑шасѧ . петръ же и҆дѧше по немъ и҆ꙁдале́че до двора а҆рхїере́ѻ҆ва , и҆ вшеⷣ внꙋтръ , сѣдѧ́ше съ слꙋга́ми , ви́дѣти кончі́нꙋ . а҆рхїере́е же и҆ ста́рцы , и҆ со́нмъ весь , и҆скахꙋ лж̾е свѣдѣтельства на і҆с҃а , ꙗ҆ко да ѹбїюⷮ е҆го , и҆ не ѻ҆брѣтахꙋ . и҆ мно́гомъ лже свѣдѣтелемъ пристꙋ́пльшемъ , не ѻ҆брѣто́шѧ · Послѣди же пристꙋпи́вша дв҄а лже свѣдѣтелѧ , рѣ́ста . сей рече . могꙋ̀ раꙁори́ти цр҃ков̾ бж҃їю , и҆ треми дн҃ьми съꙁда́тї ю҆̀ . и҆ въстаⷡ‍҇ а҆рхїере́и , рече е҆мꙋ . ничесоже ли ѿвѣщавае̑ши , чт҄о сїи на тѧ свѣдѣтельствꙋютъ; і҆с҃ же млъча́ше · и҆ ѿвѣща́въ а҆рхїере́и , рече е҆мꙋ . ꙁаклина́ю т҄ѧ бг҃омъ живы́мъ , да рече́ши наⷨ , а҆ще т҄ы е҆си х҃с , сн҃ъ бж҃їи · Гл҃а е҆мꙋ і҆с҃ . т҄ы рече . ѻ҆ба́че гл҃ю ваⷨ . ѿсе́лѣ оу́ꙁрите сн҃а члчⷵкаго сѣдѧ́ща ѻ҆деснꙋю си́лы , и҆ грѧдꙋща на ѻ҆блацѣхъ нбⷵныхъ · Тогда̀ а҆рхїере́й растръꙁа ри́ѕы своа̀ гл҃ѧ . ꙗко хꙋлꙋ гл҃а . чт҄о и҆ е҆ще требꙋе̑мъ свѣдѣтелїи; с҄е нн҃ѣ слы́шасте хꙋлꙋ е҆го . что̀ сѧ вамъ мнитъ; ѻ҆ниже ѿвѣща́вше рѣшѧ , пови́ненъ е҆сть смръти · Тогда̀ ꙁаплева́шѧ лице е҆го , и҆ па́кости е҆мꙋ дѣѧ́хꙋ · ѡ҆́ви же ꙁа лани́тꙋ ѹдари́шѧ гл҃юще , прорцѝ намъ х҃е кт҄о е҆сть ѹдареѝ т҄ѧ; пе́тръ же внѣ сѣдѧше в̾ дворѣ · И҆ пристꙋпи к немꙋ еді́на рабы́ни гл҃ющи . и҆ ты̀ б҄ѣ съ і҆с҃омъ галиле́искымъ · ѡ҆́нже ѿвръж́есѧ преⷣ всѣми гл҃ѧ . не вѣмъ чт҄о гл҃еши . и҆ꙁшеⷣшꙋ же е҆мꙋ къ вратомъ , ѹꙁрѣ е҆го дрꙋга́а , и҆ гл҃а сꙋщиⷨ т҄ꙋ . и сей б҄ѣ съ і҆с҃омъ наꙁореѻ҆мъ . и҆ па́кы ѿвръжесѧ с клѧтвою , ꙗ҆ко не ꙁна́ю чл҃ка . по малѣ же пристꙋпи́вше стоѧ́щеѝ . рѣшѧ петро́ви , въи̑стинꙋ и҆ ты ѿ нихъ е҆си . и҆б҄о бесѣда твоа̀ ꙗ҆вѣ т҄ѧ творитъ · Тогда начатъ роти́тисѧ и҆ клѧтисѧ , ꙗ҆́ко не ꙁна́ю чл҃ка · і҆ а҆бїе пѣтелъ въꙁ̾гласѝ · И҆ помѧнꙋ̀ петръ гл҃ъ і҆с҃овъ , рече́ныи е҆мꙋ . ꙗ҆́ко преже да́же пѣтел̾ не въꙁгласитъ , тр҄и кра́ты ѿвръжешисѧ мене . і҆ и҆ꙁшеⷣ вонъ пла́касѧ го́рко ·
Глⷡ‍҇а , к҃ꙁ . ꙁаⷱ‍҇ , р҃і · Ѹ҆трꙋ же бы́вшꙋ , совѣтъ сътвори́шѧ вс҄и а҆рхїере́е , и҆ ста́рцы людстїи на і҆с҃а , ꙗ҆́ко ѹбити е҆го · И҆ свѧꙁавше е҆го ведоша , и҆ предаша его понтїискомꙋ пилатꙋ и҆ге́монꙋ · ꙁаⷱ‍҇ , ра҃і · Тогда̀ видѣвъ і҆ю́да преда́выи е́го ꙗ҆́ко ѻ́сꙋдишѧ е҆го , раска́авсѧ , въꙁвратѝ тридесѧте сре́бреникы а҆рхїереѻⷨ и҆ старцемъ , гл҃ѧ . съгрѣшихъ , предавъ кровъ непови́ннꙋ · ѡ҆́ни же рѣшѧ . что е҆сть намъ; т҄ы ѹꙁриши . и҆ повръ́гъ сребреникы в̾ цр҃кви , ѿи̑де , и҆ шеⷣ ѹдависѧ · А҆рхие̑рее же прїе́мше сре́бреникы , рѣшѧ . недосто́ино е҆сть вложити и҆хъ в̾ корва́нꙋ , понеже цѣна крове е҆сть · Совѣт̾ же сътво́рше , кꙋпи́шѧ и҆́ми село̀ скꙋделниче , в̾ погреба́нїе стра́ннымъ . тѣмже нарече́сѧ село̀ т҄о , село̀ кро́ве , до сего дн҃е · Тогда с̾быстьсѧ рече́ное і҆е̑ремїемъ пррⷪ‍҇комъ гл҃ющемъ . Ѝ прїа́шѧ тридесѧте сребреникъ цѣнꙋ цѣне́наго , е҆гоже цѣни́ша ѿ сн҃въ і҆ил҃евъ , и даша ѧ҆̀ на селѣ скꙋделничи , ꙗ҆́коже скаꙁа̀ мн҄ѣ г҃ь . И҆с҃ же ст҄а преⷣ и҆гѣмоноⷨ · И҆ въпроси е҆го и҆гѣмонъ гл҃ѧ . ты̀ л҄и е҆си цр҃ъ і҆ю̑де́скыи; И҆с҃ же рече е҆мꙋ , т҄ы гл҃еши . И҆ е҆гда нанъ гл҃ахꙋ а҆рхїерее́ и ста́рцы , ничесоже не ѿвѣщава́ше . Тогда гл҃а е҆мꙋ пилатъ . не слы́шиши л҄и , колико на т҄ѧ свѣдительствꙋю̑тъ; и҆ не ѿвѣща̀̀ е҆мꙋ , ни къ е҆ді́номꙋ гл҃ꙋ , ꙗ҆́ко диви́тисѧ и҆гѣмонꙋ ѕѣло̀ · На всѧк же пра́ꙁдникъ ѻ҆бы́чаи б҄ѣ и҆гѣмонꙋ ѿпꙋщати е҆ді́ного наро́дꙋ свѧ́ꙁана , е҆гоже хотѧ́хꙋ · и҆мѧхꙋ же тогда свѧꙁана нарочита , гл҃емаго варавва · Събраном же и҆мъ , рече и҆мъ пилаⷮ . кого хощете ѿ ѻ҆бою ѿпꙋщꙋ вамъ , вара́ввꙋ л҄и , и҆ли і҆с҃а гл҃емаго х҃а; вѣ́дѧше б҄о ꙗ҆́ко ꙁа́висти ради преда́шѧ е҆го · Сѣдѧ́щꙋ же е҆мꙋ на сꙋдищи , посла̀ к немꙋ жена̀ е҆го , гл҃ющи . ничтоже тебѣ , и҆ пра́веⷣникꙋ томꙋ . много б҄о пострадахъ дн҃есь въ снѣ е҆го ради · А҆́рхїере́е же и҆ ста́рцы наѹсти́шѧ наро́ды да и҆спро́сѧтъ вара́ввꙋ , і҆с҃а же погꙋбѧтъ · ѿвѣщав же и҆гѣмонъ рече и҆мъ . кого хо́щете ѿ ѻ҆бою ѿпꙋщꙋ вамъ; ѻ҆ниⷤ‍ⷷ рѣшѧ , вара́ввꙋ . гл҃а и҆мъ пилат̾ . чт҄о ѹбо сътворю і҆с҃ꙋ , гл҃емомꙋ х҃ꙋ; гл҃ашѧ е҆мꙋ вс҄и , да распѧтъ бꙋдеⷮ · И҆гѣмон же рече . коѐ ѹбо ꙁл҄о сътворѝ; ѻ҆ни же и҆ꙁли́ха въпїа́хꙋ гл҃юще , да про́пѧтъ бꙋ́детъ · Видѣв же пилаⷮ , ꙗ҆́ко ничтоже ѹспѣваеⷮ , н҄о паче млъва бываеⷮ , прїе́мъ во́дꙋ , ѹмы̀ рꙋцѣ преⷣ наро̀доⷨ , гл҃ѧ . неповинⷩ‍҇е е҆смь ѿ крове правеⷣнаго сего , в҄ы оу҆́ꙁрите · и҆ ѿвѣщавше вс҄и людїе , рѣшѧ . кроⷡ‍҇ е҆го на наⷵ , и҆ на чѧ́дѣхъ нашиⷯ · Тогⷣа ѿпꙋсти иⷨ вараввꙋ , і҆с҃а же бив̾ предастъ и҆мъ , да е҆го пропнꙋтъ · ꙁаⷱ‍҇ , рв҃і · Тогда во́ини и҆гѣ́монови , прїе́мше і҆с҃а на сꙋдищи , събра́шѧ на́нь вс҄е множество во́инъ . и҆ съвлекше е҆го , ѻ҆дѣа́шѧ е҆го хлами́дою чръвле́ною , и҆ с̾плетше вѣнецъ ѿ тръ́нїа , въꙁложи́шѧ на главꙋ̀ е҆го , и҆ трость в десні́цꙋ е҆го . и҆ покло́ншесѧ на колѣнꙋ преⷣ нимъ , рꙋгахꙋсѧ е҆мꙋ гл҃юще . радꙋисѧ цр҃ю і҆юде́искыи · И҆ плю́нꙋвше нань , прїашѧ трость , и҆ бїа́хꙋ по главѣ е҆го . и҆ е҆гда порꙋга́шѧсѧ е҆мꙋ , съвлеко́шѧ с него багрѧ́ницꙋ , и҆ ѻ҆блеко́шѧ е҆го в ри́ꙁы е҆го , и҆ ведо́шѧ е҆го на пропѧтїе · и҆сходѧще же , ѻ҆брѣто́шѧ чл҃ка киринеиска , и҆менемъ сі́мона . и҆ семꙋ ꙁадѣшѧ понести крⷵтъ е҆го̀ · ꙁаⷱ‍҇ , рг҃і · И҆́ прише́дше на мѣ́сто нарица́емоѐ голгоѳа . е҆же е҆сть гл҃емо , кра́нїево мѣсто · дашѧ е҆мꙋ пити ѻ҆цетъ съ же́лчїю смѣшенъ . и҆ вкꙋшь , не хотѧ́ше пи́ти · Распе́нше же е҆го , раꙁдѣли́ша ри́ꙁы е҆го , врь́гше жрѣбїа , и҆ сѣдѧ́ще стрежахꙋ е҆го т҄ꙋ · И҆ въꙁложишѧ връхꙋ главы е҆го винꙋ̀ е҆го написанꙋ . се́и есть і҆с҃ , цр҃ь і҆юдеискыи · Тогда̀ распѧ́шѧ с нимъ дв҄а раꙁбо́иника , е҆ді́ного ѻ҆деснꙋю , і҆ е҆ді́ного ѻ҆шꙋ́юю · Ми́мо ходѧ́щеи же хꙋ́лѧхꙋ е҆го , покива́юще гла́вами свои́ми , и҆ гл҃юще . раꙁарѧаѝ цр҃ковъ , и҆ трими дн҃ьми съѕида́а , сп҃си́сѧ самъ . а҆ще сн҃ъ е҆си бж҃їи , сниди съ крⷵта · Та́кожⷣеже и҆ а҆рхїе̑ре́е рꙋга́ющесѧ съ кни́жникы и҆ ста́рцы , и҆ фарисе́и гл҃ахꙋ . и҆ны́ѧ сп҃сѐ , себе л҄и не мо́жетъ сп҃сътѝ . а҆ще цр҃ь і҆ил҃евъ е҆сть , да сни́детъ нн҃ѣ съ крⷵта , и҆ вѣрꙋемъ в него . ѹпова̀ на́ б҃а , да и҆ꙁба́витъ нн҃ѣ е҆го , а҆ще хо́щетъ е҆мꙋ . рече б҄о ꙗ҆́ко бж҃їи е҆смь сн҃ъ · Тожⷣе же и҆ раꙁбо́иника распѧтаѧ с нимъ , поношѧ́ста е҆мꙋ · ѿ шестаго же часа̀ , тм҄а бысть по все́и ꙁемлѝ , до часа девѧ́таго . ѡ҆ девѧ́темъ же часѣ , въꙁопѝ і҆с҃ гла́сомъ ве́лие̑мъ , гл҃ѧ . и҆ли и҆ли , лима саваⷯѳани; е҆же е҆сть , б҃е мои б҃е мои , в̾скꙋ́ю м҄ѧ е҆си ѻ҆ста́вилъ; нѣ́цїи же ѿ т҄ꙋ стоѧ́щиⷯ слы́шавше , гл҃ахꙋ , ꙗ҆́ко и҆лїю глаша́етъ се́и · И҆ а҆бїе текъ е҆ді́нъ ѿ нихъ , и҆ прїемъ гꙋ́бꙋ , и҆спол̾нив же ѻ҆цта , и҆ въꙁнеꙁ̾ на трость напаа́ше е҆го . про̀чі́и́ же гл҃ахꙋ , ѻ҆ста́ви , да ви́димъ а҆ще прїидетъ и҆лїа спⷵти е҆го · И҆с҃ же пакы въꙁ̾пи́въ гла́сомъ велїемъ , и҆спꙋстѝ дх҃ъ · И҆ с҄е ꙁавѣса цр҃ко́внаа̀ раꙁдра́сѧ на́ двое , с вы́шнѧго кра́а до ни́жнѧго · И҆ ꙁемлѧ потрѧсе́сѧ , и҆ ка́менїе распаде́сѧ , и҆ гро́би ѿврьꙁо́шѧсѧ , и҆ мно́га тѣлеса ѹсо́пшихъ ст҃ыхъ въста́шѧ . і҆ и҆ꙁшеⷣше и҆ꙁ̾ гробъ по въск҃рсе́нїи е҆го , внидоша в̾ ст҃ыи градъ , і҆ ꙗ҆́ви́шасѧ мно́ꙁѣмъ · Со́тник же и҆ і́же с нимъ стрегꙋщеѝ і҆с҃а , видѣвше трꙋ́съ , и҆ бы́вшаѧ , ѹбоа́шѧсѧ ѕѣло , гл҃юще , въи́стиннꙋ бж҃їи сн҃ъ б҄ѣ , се́и · Бѣхꙋ же т҄ꙋ и҆ жены̀ мно́гы и҆ꙁдале́че ꙁрѧще , и҆же и҆доша по і҆с҃ѣ ѿ галиле́а , слꙋжѧ́ще е҆мꙋ . в ниⷯ же б҄ѣ ма́рїа магдалы́ни , и҆ марїа і҆аковлѧ і҆ и҆ѻсїи ма́ти . и҆ мати сн҃ꙋ ꙁеведе́ѻ҆вꙋ · Поꙁдѣ же бы́в̾шꙋ , прїиде чл҃къ богатъ , ѿ а҆римаѳе́а , и҆́менемъ і҆ѻ́сїфъ , и҆же и҆ то́и ѹчисѧ ѹ і҆са . се́и пристꙋпль к̾ пила́тꙋ , просѝ тѣлесе і҆с҃ова · Тогда пилатъ повелѣ дати тѣло . и҆ прїемъ тѣло і҆ѻ́сифъ , ѻ҆бвитъ е҆̀ плаща́ницею чи́стою , и҆ положї е҆̀ в но́вѣмъ свое̑мъ гро́бѣ , и҆же и҆с̾сѣче в ка́мени . и҆ въꙁвалѝ ка́мень ве́лїи надъ дверїи гроба , и҆ ѿи́де · Бѣ же т҄ꙋ ма́рїа магдалы́ни , и҆ дрꙋга́а ма́рїа , сѣдѧ́щи прѧ́мо гро́бꙋ · ꙁаⷱ‍҇ , рд҃і · Въ оу́трѣи же дн҃ь , и҆же е҆сть по пѧтцѣ , събра́шасѧ а҆рхїере́е и҆ фарисе́е к̾ пила́тꙋ гл҃юще , господи , помѧнꙋхомъ , ꙗ҆́ко льсте́цъ ѻ҆нъ рече е҆ще сыи жи́въ , по трїехъ дн҃ехъ в̾ста́нꙋ . повелѝ ѹбо ѹтвердити гробъ до третїаго дн҃е . да не како пришеⷣше ѹченицы е҆го , но́щїю ѹкра́дꙋтъ е҆го , и҆ рекꙋтъ лю́демъ в̾ста̀ ѿ мр҃твыхъ . и҆ бꙋ́детъ послⷣѣнѧа ле́сть горша пе́р̾выа . реⷱ‍҇ же и҆мъ пилатъ , и҆́мате кꙋстодїю , и҆дѣте ѹтверди́те ꙗ҆́коже вѣсте · Ѡ҆ни́ же шеⷣше , ѹтверди́ша гробъ , ꙁна́менавше камень с кꙋстодїею ·
Глⷡ‍҇а , к҃и . ꙁаⷱ‍҇ . ре҃і · Въ вечер же сꙋбо́тныи , свитающи въ е҆ді́нꙋ ѿ сꙋботъ , прїиде ма́рїа магдалы́ни , и҆ дрꙋга́а ма́рїа , ви́дѣти гробъ . и҆ се трꙋсъ бысть ве́лїи . а҆гг҃лъ б҄о гн҃ь съшеⷣ с нб҃се , пристꙋ́пль ѿвалѝ ка́мень ѿ дверїи гро́ба , и҆ сѣдѧ́ше на немъ . бѣ же ꙁра́къ е҆го ꙗ́ко мл́ънїи , и҆ ѻ҆дѣа́нїе е҆го бѣло ꙗ҆́ко снѣгъ · ѿ страха же е҆го сътрѧсо́шасѧ стрегꙋщеѝ , и҆ бы́шѧ ꙗ҆́ко мерътви . ѿвѣщав же а҆гг҃лъ , рече женамъ . не бо́итесѧ в҄ы . вѣмъ б҄о , ꙗ҆́ко і҆с҃а распѧтаго и҆́щете . нѣсть ꙁд̑ѣ . в̾ста̀ б҄о , ꙗ҆́коже рече . прїидѣте . ви́дите мѣ́сто , и҆деже лежа̀ г҃ь . и҆ скоро шеⷣше , рцѣте ѹчн҃комъ е҆го , ꙗ҆́ко въста̀ ѿ мр҃твых̾ , и҆ с҄е варѧе̑тъ в҄ы в̾ галиле́ѝ , та́мо е҆го ѹꙁрите . с҄е рѣхъ вамъ · И҆ и҆ꙁшеⷣше ско́ро ѿ гроба съ страхомъ , и҆ радостїю ве́лїею , теко́стѣ въꙁвѣсти́те ѹчн҃ком̾ е҆го . ꙗ҆́коже и҆дѧсте въꙁвѣстити ѹчн҃коⷨ е҆го и҆ с҄е і҆с҃ срѣте ѧ҆̀ , гл҃ѧ , радꙋитесѧ · ѻ҆нѣже пристꙋ́пльши , ꙗ҆стѣсѧ ꙁа ноѕѣ е҆го , и҆ поклони́стѣсѧ е҆мꙋ · Тогда гл҃а и҆мъ і҆с҃ , не бо́итесѧ . и҆дѣте , въꙁвѣсти́те бра́тїи моеѝ , да и́дꙋтъ в̾ галиле́ю , и҆ т҄ꙋ м҄ѧ ви́дѧтъ . и҆дꙋщема же и́ма , с҄е нѣ́цїи ѿ кꙋстодїа пришеⷣше въ́ градъ , въꙁвѣсти́шѧ а҆рхїере́ѻмъ вс҄ѧ бы́вшаѧ . и҆ събравшесѧ съ ста́рцы , совѣтъ сътвори́шѧ , сребреникы дово́лны дашѧ во́иномъ , гл҃юще . рцѣте , ꙗ҆́ко ѹчн҃цы е҆го но́щїю пришедъше ѹкрадоша е҆го , намъ спѧщемъ . и҆ а́ще с҄е ѹслы́шано бꙋдетъ ѹ и҆гѣ́мона , м҄ы ѹтолимъ е҆го , и҆ васъ беспеча́лны сътвори́мъ . ѻ҆ни́ же прїе́мше сре́бренибра́шасѧ а҆рхїере́е и҆ фарисе́е к̾ пила́тꙋ гл҃юще , господи , помѧнꙋхомъ , ꙗ҆́ко льсте́цъ ѻ҆нъ рече е҆ще сыи жи́въ , по трїехъ дн҃ехъ в̾ста́нꙋ . повелѝ ѹбо ѹтвердити гробъ до третїаго дн҃е . да не како пришеⷣше ѹченицы е҆го , но́щїю ѹкра́дꙋтъ е҆го , и҆ рекꙋтъ лю́демъ в̾ста̀ ѿ мр҃твыхъ . и҆ бꙋ́детъ послⷣѣнѧа ле́сть горша пе́р̾выа . реⷱ‍҇ же и҆мъ пилатъ , и҆́мате кꙋстодїю , и҆дѣте ѹтверди́те ꙗ҆́коже вѣсте · Ѡ҆ни́ же шеⷣше , ѹтверди́ша гробъ , ꙁна́менавше камень с кꙋстодїею ·
Глⷡ‍҇а , к҃и . ꙁаⷱ‍҇ . ре҃і · Въ вечер же сꙋбо́тныи , свитающи въ е҆ді́нꙋ ѿ сꙋботъ , прїиде ма́рїа магдалы́ни , и҆ дрꙋга́а ма́рїа , ви́дѣти гробъ . и҆ се трꙋсъ бысть ве́лїи . а҆гг҃лъ б҄о гн҃ь съшеⷣ с нб҃се , пристꙋ́пль ѿвалѝ ка́мень ѿ дверїи гро́ба , и҆ сѣдѧ́ше на немъ . бѣ же ꙁра́къ е҆го ꙗ́ко мл́ънїи , и҆ ѻ҆дѣа́нїе е҆го бѣло ꙗ҆́ко снѣгъ · ѿ страха же е҆го сътрѧсо́шасѧ стрегꙋщеѝ , и҆ бы́шѧ ꙗ҆́ко мерътви . ѿвѣщав же а҆гг҃лъ , рече женамъ . не бо́итесѧ в҄ы . вѣмъ б҄о , ꙗ҆́ко і҆с҃а распѧтаго и҆́щете . нѣсть ꙁд̑ѣ . в̾ста̀ б҄о , ꙗ҆́коже рече . прїидѣте . ви́дите мѣ́сто , и҆деже лежа̀ г҃ь . и҆ скоро шеⷣше , рцѣте ѹчн҃комъ е҆го , ꙗ҆́ко въста̀ ѿ мр҃твых̾ , и҆ с҄е варѧе̑тъ в҄ы в̾ галиле́ѝ , та́мо е҆го ѹꙁрите . с҄е рѣхъ вамъ · И҆ и҆ꙁшеⷣше ско́ро ѿ гроба съ страхомъ , и҆ радостїю ве́лїею , теко́стѣ въꙁвѣсти́те ѹчн҃ком̾ е҆го . ꙗ҆́коже и҆дѧсте въꙁвѣстити ѹчн҃коⷨ е҆го и҆ с҄е і҆с҃ срѣте ѧ҆̀ , гл҃ѧ , радꙋитесѧ · ѻ҆нѣже пристꙋ́пльши , ꙗ҆стѣсѧ ꙁа ноѕѣ е҆го , и҆ поклони́стѣсѧ е҆мꙋ · Тогда гл҃а и҆мъ і҆с҃ , не бо́итесѧ . и҆дѣте , въꙁвѣсти́те бра́тїи моеѝ , да и́дꙋтъ в̾ галиле́ю , и҆ т҄ꙋ м҄ѧ ви́дѧтъ . и҆дꙋщема же и́ма , с҄е нѣ́цїи ѿ кꙋстодїа пришеⷣше въ́ градъ , въꙁвѣсти́шѧ а҆рхїере́ѻмъ вс҄ѧ бы́вшаѧ . и҆ събравшесѧ съ ста́рцы , совѣтъ сътвори́шѧ , сребреникы дово́лны дашѧ во́иномъ , гл҃юще . рцѣте , ꙗ҆́ко ѹчн҃цы е҆го но́щїю пришедъше ѹкрадоша е҆го , намъ спѧщемъ . и҆ а́ще с҄е ѹслы́шано бꙋдетъ ѹ и҆гѣ́мона , м҄ы ѹтолимъ е҆го , и҆ васъ беспеча́лны сътвори́мъ . ѻ҆ни́ же прїе́мше сре́бреникы , сътвори́шѧ ꙗ҆коже наѹчени бы́шѧ . и҆ промче́сѧ сло́во с҄е въ и҆ѹде́е̑хъ , да́же до сего дн҃е · ꙁаⷱ‍҇ , рѕ҃і Є҆́ді́нии̑ же надесѧте ѹчн҃цы , и҆до́ша в галиле́ю , в̾ го́рꙋ , ꙗ҆́може повелѣ и́мъ і҆с҃ . и҆ видѣвше е҆го , поклони́шасѧ е҆мꙋ . ѻ҆ви же ѹсъмнѣшѧсѧ · И҆ пристꙋ́пль і҆с҃ , речѐ и́мъ , гл҃ѧ . дастъ м҄и сѧ всѧ́ка власть , на́ нб҃си и҆ на ꙁемли · шеⷣше ѹбо наѹчи́те вс҄ѧ ꙗ҆́ѕы́кы , крⷵтѧ́ще и҆хъ , въ и҆мѧ ѿц҃а и҆ сн҃а и҆ ст҃аго дх҃а , ѹча́ще и҆хъ блюстѝ вс҄ѧ е҆ли́ка ꙁаповѣдаⷯ вамъ . и҆ с҄е а́ꙁъ с ва́ми е҆смь вс҄ѧ дн҃и до сконча́нїѧ вѣ́ка , а҆ми́нь ·
Конецъ , е҆же ѿ матъѳеа ст҃аго еѵⷢ‍҇лїа . и҆мать в себѣ , Глⷡ‍҇а , к҃и · а҆ ꙁаⷱ‍҇лъ . цр҃ковныхъ , рѕ҃і ·
