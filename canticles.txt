КН́ИГА ПЊ́СНЬ ПЊ́СНИ҆Є Ц҃РЯ СОЛО́МОНА
Глⷡ‍҇а а҃ · Да ло́бжетъ м҄ѧ ѿ лобꙁа́нїѧ ѹ́стъ свои̑хъ , ꙗ҆́ко бл҃га сесца твоѧ паче вина̀ , и҆ во́нѧ ми́ра твое̑го паче всѣхъ а҆рома́тъ . ми́ро и҆ꙁлїѧно и҆мѧ твое , сего ради ѿроковица въꙁлюби́ша т҄ѧ и҆ привлеко́шⷶ т҄ѧ . въ слѣдъ тебе въ во́ню ми́ра твое̑го тече́мъ · Въведе мѧ цр҃ь въ ло́жницꙋ свою , въꙁра́дꙋемсѧ и҆ воꙁвесели́мсѧ ѻ҆ тебѣ , въꙁлюбимъ сесца твоѧ , ппаче вина̀ пра́вость въꙁлюбѝ т҄ѧ · Черна е҆смь аⷥ и҆ добри дщери і҆ерⷵлимъскїѧ . ꙗ҆́ко се́ла кедаⷬ‍҇ска , и҆ ꙗ҆́ко ко́жа саломон̾ . не ꙁри́те мене ꙗ҆́ко а́ꙁъ е҆смь ѹ҆чрьмена , ꙗ҆ко при́ꙁрѣ мѧ слн҃це · Сн҃ове мт҃ре моеа сварѧхꙋсѧ ѻ҆ мнѣ . положи́ша м҄ѧ стража ѹ҆ виногра́дѣхъ , винограда моего не сохранихъ · Въꙁвѣстѝ м҄и е҆гоже въꙁлюбѝ дш҃а моѧ , гдѣ пасе́ши и҆ где ѻ҆почи̑ва́еши въ полꙋднѐ . да не когда бꙋдꙋ ꙗ҆́ко ѻ҆блага́ющасѧ по ста́дехъ дрꙋговъ твоиⷯ . А҆ще не ѹ҆вѣде самꙋю тебе до́брꙋ въ жена́хъ , и҆ꙁыидѝ ты̀ въ пѧта́хъ па́ствъ , и҆ па́си ко́ꙁлища твоѧ ѹ҆ кꙋщеи па́стыр̾скихъ . ко́ни моѝ въ колесни́цы фараѻ́новѣ , ѹ҆подобиⷯ тѧ блиꙁъ мене . чт҄о ѹ҆крашеⷩ‍҇ни ланиты твоѝ ꙗ҆́ко го́рлицы , вы́ѧ твоѧ ꙗ҆́ко монисте · Подо́бїе ꙁлата сътвориⷨ ти съ пестротами сребра̀ · До́ндеже цр҃ь на восклоне́нїи е҆го , ма́сть драгаѧ дасть во́ню свою . вѧꙁа́нїе стаⷦ‍҇ти сестры̀ моеѧ  , посреди сесцꙋ мои̑хъ въдвори́тсѧ . греꙁнъ ѿ ки́пра сестра̀ моѧ мнѣ въ виногра́дѣ гаⷣдове · Се е҆си добра̀ и҆́скрьнѧа моѧ , с҄е е҆си добрⷶ ѻ҆́чи твоѝ голꙋби́не · Сѐ е҆сть добръ братъ мои и҆ е҆ще красенъ , ѻ҆́дръ на́шъ съ ѻ҆сѣне́нїемъ . прекла́ди до́мꙋ на́шего ке́дровыѧ , и҆ столѧ кипари́снаѧ ·
Глⷡ‍҇а , в҃ · Аꙁъ цвѣтъ полны́и и҆ кри́нъ ѹ҆долныи . ꙗ҆ко кри́нъ въ тернїи , та́ко и́скрьнѧа моѧ посредѣ дще́реи · Ꙗ҆ко ꙗ҆́блонь посредѣ древесъ лѣсныхъ , та́ко бра́тъ мои посредѣ сн҃овъ · поⷣ сѣнь е҆го въсхотѣхъ и҆ сѣдо́хъ , и҆ плоⷣ е҆го сла́докъ въ горъта́ни мое̑мъ . воведѣте м҄ѧ в домъ вина̀ , вчини́те на мѧ любовь . ѹ҆тверди́те м҄ѧ въ ми́рехъ , положите м҄ѧ въ ꙗ҆блоцехъ , ꙗ҆́ко ѹ҆ѧꙁъвле́нна е҆смь любо́вїю а҆ꙁъ . шꙋи́ца е҆го поⷣ главо́ю м҄и , и҆ десни́ца е҆го ѻ҆бы́иметъ м҄ѧ · Ꙁаклѧⷯ вы̀ д̾щери і҆ерⷵлим̾лѧ , въ си́лахъ и҆ крѣпостехъ села̀ . а҆ще воста́нете и҆ въста́вите любо́вь дондеже въсхо́щет̾ · Гла́съ бра́та мое̑го , сѐ та́ко прїиде скача̀ на́ горы и҆ прескача̀ на хлъмы . подо́бенъ е҆сть братъ мои сернѣ , и҆л҄и мла́дꙋ е҆́лени на гора́хъ веѳи́льскиⷯ . сѐ сїи стоѧ́ше ꙁа стѣно́ю на́шею , преглѧда́ѧ ѻ҆ко́нцемъ проглѧда́ѧи сквоꙁе мрежꙋ . ѿвѣща́етъ бра́т̾ мои и҆ гл҃етъ мн҄ѣ · Въста́ни и҆ прїидѝ ближнѧѧ моѧ до́браѧ моѧ голꙋби́це моѧ . ꙗ҆́ко с҄е ꙁима̀ пре́иде , до́ждъ ѿи́де и҆ про́иде въ себѣ . цвѣти ꙗ҆ви́шасѧ на ꙁемлѝ , времѧ ѿрѣꙁанїѧ приспѣ . гла́съ го́рлицы слы́шанъ въ ꙁемлѝ на́шеи , смо́квы и҆ꙁнесе цвѣтъ свои . виногра́ди ꙁрѣю̑ще даша во́ню · въста́ни и҆ прїидѝ ближнѧѧ моѧ добраѧ моѧ  . грѧдѝ и҆ прїидѝ ты̀ голꙋбице моѧ въ покро́въ , каменъ блиꙁъ преⷣстѣнїѧ · ꙗ҆́ви́ ми ꙁра́къ твои , и҆ ѹ҆слы́шанъ сътвори м҄и глⷵа твои , ꙗ҆́ко гла́съ твой сла́докъ и҆ ѻ́браꙁъ твои красе́нъ · И҆мѣте намъ ли́си малы́ѧ гꙋбѧ́щїа виногра́ды . и҆ виногра́ди наши приꙁрева́ютъ · Бра́тъ мои мн҄ѣ и҆ а́ꙁъ е҆мꙋ . пасы́и въ кри́нахъ , до́ндеже д̾хнетъ дн҃ь , дви́гнꙋтсѧ сѣни . ѻ҆братисѧ ѹ҆подобѝсѧ брате мои сернѣ и҆л҄и мла́дꙋ е҆́леню , на́ горы ѻ҆́крⷵт̾ныѧ ·
Глⷡ‍҇а , г҃ · На ло́жи мое̑мъ в нощи и҆сках̾ е҆гоже въꙁлюбѝ дш҃а моѧ . и҆ска́хъ е҆го и҆ не ѻ҆брѣтохъ е҆го , въꙁва́хъ е҆го и҆ не послꙋша мене · въста́нꙋ ѹ҆бо и҆ ѻ҆быидꙋ̀ въ́ градѣ , и҆ на тръжищехъ и҆ на стогнахъ , пои̑щꙋ̀ е҆гоже въꙁлювѝ дш҃а моѧ . пои̑ска́хъ е҆го и҆ не ѻ҆брѣто́хъ  , ꙁва́хъ и҆̀ и҆ не послꙋша мене · ѻ҆брѣто́ша м҄ѧ стрегꙋщїи и҆ ѻ҆бъходѧ́щїи въ́ градѣ · Ви́дѣсте л҄и е҆гоже въꙁлюбѝ дш҃а моѧ · и҆ ꙗ҆́ко ма́ло преидохъ ѿ ниⷯ и҆ ѻ҆брѣтохъ е҆гоже въꙁлюбѝ дш҃а моѧ . и ѹ҆дръжа́хъ е҆го и҆ не ѻ҆ста́вихъ е҆го дондеже въведо́хъ и҆̀ въ домъ мт҃ре моеѧ , и҆ въ клѣть ꙁаче́ншїѧ м҄ѧ · Ꙁаклѧ́хъ васъ дщери і҆ерⷵлим̾скїѧ въ си́лахъ и҆ въ крѣпостѧ́хъ селныхъ , а҆ще дви́жете и҆ въꙁдви́жете любо́вь доⷩ‍҇деже а҆ще хо́щетъ · Чт҄о сїѧ въсходѧ́щїѧ ѿ пꙋсты́ни . ꙗ҆́ко стебло̀ ды́митсѧ кадѧ́щее сми́рна и҆ ливан̾ , и҆ ѿ всѣхъ во́нь ми́рова́рца · Сѐ ѻ́др̾ соло́монь . ѯ҃ , си́лныхъ ѻ́крⷵтъ е҆го ѿ си́лныхъ і҆и̑л҃евъ , вси и҆мꙋщи ѻ҆рꙋжїѧ наѻ́стрени на́ бра́нь , мⷤꙋ ѻ҆рꙋжїе е҆го на бедрѣ е҆го ѿ ѹ́жаса в нощи · Носилникъ сотворѝ себѣ цр҃ь соло́монъ ѿ древесъ лива́ньскъ · столпы̀ е҆го сътворѝ сребрены , въсклоне́нїе е҆го ꙁла́то , въхожде́нїе же е҆го багрѧно внꙋтръ е҆го ка́меное простре́нїе , любо́вь ѿ дщерїи і҆ерⷵлиⷨск̾ · дщерѧ сїѻ́нѧ и҆ꙁыидѣте , и҆ ви́дѣте въ цр҃и соло́монꙋ въ вѣнцы в немъже вынча̀ е҆го мт҃и въ дн҃ь жени́твы е҆го , и҆ въ дн҃ь веселїѧ срⷣца е҆го ·
Глⷡ‍҇а , д҃ · Сѐ е҆си добра̀ бли́жнѧѧ моѧ сѐ е҆си добра̀ . ѻ҆́чи твоѝ голꙋби́не , ра́ꙁвѣ ꙁамлъчанаго твое̑го . вла́си твоѝ ꙗ҆́ко стада коꙁи́цъ , ꙗ҆́же ѿкры́шасѧ ѿ галаа́да . ꙁꙋбы твоѧ ꙗ҆́ко стада̀ постры́женыѧ , и҆же и҆ꙁыдо́ша ѿ кꙋ́пели · и҆ всѣ двоепло́дны , и҆ беⷥродѧ́щїѧ нѣсть в ниⷯ . ꙗ҆́ко врьвь чрьвлена ѹ҆стѣ твоѝ , и҆ бе́сѣда твоа кра́сна . ꙗ҆́ко ѻ҆браще́нїе ши́пка ꙗ҆́блоко твое , ра́ꙁвѣ ꙁамлъчанаго твое̑го . ꙗ҆ко сто́лпъ дв҃двъ шїѧ твоа , съꙁда́нъ въ ѳалпиѻ́ѳѣ · ты́сѧща щи́товъ ви́ситъ на неⷨ , и҆ всѧ стрѣлы си́лныхъ . дв҄ѣ се́сца твоѧ ꙗ҆́ко дв҄ѣ мла́ды блиꙁньца̀ сръны пасо́мїи въ цвѣтехъ , дон̾деже д̾хнеⷮтъ дн҃ь , и҆ подви́гнꙋтсѧ сѣни · Поидꙋ̀ къ горѣ сми́рнеи и ко хлъмꙋ лива́ньскꙋ · Всѧ̀ добра̀ бли́жнѧѧ моѧ , и҆ поро́ка нѣсть в тебѣ · грѧдѝ ѿ лива́на невѣсто грѧдѝ ѿ лива́на , прїидѝ и҆ преидѝ и҆ꙁ нача́ла вѣры ѿ главы̀ сани́ра и҆ е҆рмона , ѿ ѻ҆гра́дъ льво́выхъ , и҆ ѿ горъ пардале́ѻ҆въ . ѹ҆сръдны насъ сътворѝ се́стро на́ша невѣсто , ѹ҆сръдны на́съ рътвори́ла е҆си въ еді́ноⷨ ѿ ѻ́чїю твоею , и҆ въ е҆ді́номъ мони́стѣ шїѝ твоеѧ . чт҄о ѹ҆добрѣста се́сца твоѧ сестро моѧ невѣсто , что ѹ҆добрѣста сесца твоѧ па́че вина̀ , и҆ во́нѧ ри́ꙁъ твоиⷯ па́че всѣхъ а҆ромаⷮ · со́тъ и҆скапа́ютъ ѹ҆стнѣ твоѝ не вѣсто , меⷣ и҆ мле́ко поⷣ ꙗ҆ꙁы́комъ твоиⷨ . и҆ бл҃гово́нїе ри́ꙁъ твоиⷯ ꙗ҆́ко бл҃гоѹ҆ханїе ли́вана . врьтограⷣ ꙁаключенъ сестро моа невѣсто , ѻ҆града ꙁаключена и҆сточникъ ꙁапечатлⷩ‍҇ѣ . посла́нїѧ твоа са́ди ши́пковъ съ пло́доⷨ . вѣтви дꙋба съꙁрѣнїе со на́рдоⷨ , на́рда и҆ кроко́съ . троть и҆ кенамоⷩ‍҇ , ѿ всѣхъ древъ лива́ньскихъ . смиⷬ‍҇на и҆ а҆лои съ всѣми прьвыми ми́рами . и҆сто́чниⷦ‍҇ ѻ҆гра́ды , и҆ кла́дѧꙁь воды̀ живы и҆ вкоренѧ́ющисѧ ѿ лива́на · Въста́ни сѣвере , и҆ грѧдѝ ю́же , и҆ повѣ́и въ ѻ҆гра́де моеⷨ , и҆ да текⷮꙋ а҆рома́ты твоа ·
Глⷡ‍҇а , е҃ · Да сни́детъ бра́тъ мои въ ѻ҆гра́дъ свои , и҆ да ꙗ҆́сть ѿ пло́да верха дꙋбо́ваго  · Вънидо́хъ въ ѻ҆гра́дъ мои сестро моѧ невѣсто , ѻ҆бꙋима ꙁми́рнꙋ съ а҆рома́тами мои̑ми . ꙗ҆до́хъ хлѣ́бъ мои съ ме́домъ моиⷨ , пи́хъ вино мое съ мле́комъ мои̑мъ · Ꙗ҆́дите бли́жнїи мои и҆ пїите , и҆ ѹ҆пїитесѧ бра́тїа · А҆ꙁъ сплю и҆ срⷣце мое бдиⷮ . глаⷵ бра́та мое̑го ѹ҆дарѧеⷮ въ две́ри , ѿверꙁи м҄и сестро моѧ и҆ бли́жнѧѧ моѧ голꙋби́це моѧ съврьше́наѧ моѧ . ꙗ҆́ко глава моѧ наполънисѧ росы , и҆ вла́сы мои ѻ҆кропи́шасѧ но́щїю · Съвлекоⷯсѧ съ ри́ꙁы моеѧ , и҆ ка́ко ѻ҆блекꙋсѧ в ню · ѹ҆мыⷯ но́ѕи мои , и҆ ка́ко ѻ҆скверню и҆хъ · Бра́тъ мои посла рꙋ́кꙋ свою ѿ сква́жнѣ , и҆ чре́во мое въстрепета ѿⷮ него . въстаⷯ а҆ꙁъ ѿверсти бра́тꙋ мое̑мꙋ , рꙋ́цѣ мои и҆скапа́ша ꙁми́рнꙋ , и҆ прьсты мои ꙁми́рны по́лны на рꙋкаⷯ ꙁаключе́нїа . ѿвръꙁоⷯ а҆ꙁъ бра́тꙋ мое̑мꙋ , и҆ браⷮ мои преиде . дш҃а моѧ и҆ꙁы́иде въ слово е҆го . въꙁыска́хъ е҆го и҆ не ѻ҆брѣтоⷯ е҆го , ꙁва́хъ е҆го и не послꙋша мене . ѻ҆брѣто́ша м҄ѧ стра́жеве ѻ҆крꙋжа́ющїи граⷣ , би́ша м҄ѧ и҆ ꙗ҆ꙁви́ша м҄ѧ , вꙁѧ́ша ве́рхнюю ри́ꙁꙋ ѿ мене стра́жїе стѣ́ннїи . ꙁаклѧ́хъ в҄ы дще́ри іерⷵлиⷨскїѧ в си́лахъ и҆ въ крѣ́постеⷯ села · а҆ще ѻ҆брѧ́щете бра́та мое̑го въꙁвѣсти́те е҆мꙋ , ꙗ҆́ко ѹ҆ꙗ̑ꙁвле́нна любо́вїю а҆ꙁъ е҆смь · Чт҄о бра́тъ твои ѿ бра́та , до́браѧ въ женаⷯ , чт҄о браⷮ твои ѿ бра́та , ꙗ҆́ко та́ко ꙁаклѧ̀ наⷵ · Бра́тъ мои бѣлъ и҆ красенъ , и҆ꙁбра́н̾ ѿ те́мъ . глава е҆го ꙁла́та глава̀ . вла́сы е҆го широ́ки и҆ че́рны ꙗ҆́ко вра́нъ . ѻ҆́чи е҆го ꙗ҆́ко голꙋби́не на и҆сполненїе воⷣ , и҆ꙁмове́ни въ мле́цѣ , сѣдѧ́щїи въ наполне́нїи во́дъ · лани́ты е҆го ꙗ҆́ко фїѧ́лы а҆рома́тъ проꙁѧба́ющи бл҃гово́нїе · ѹ҆стнѣ е҆го кри́ны ка́плющїи ꙁми́рны по́лны . рꙋцѣ е҆го крꙋглѣ ꙁла́тѣ , наполнены де́рꙁости · чре́во е҆го бꙋква слоно́ва на ка́мени сап̾фи́рове . лы́ста е҆го стлъпи мармꙋровы , ѻ҆снова́ни на степе́неⷯ ꙁла́тыⷯ . ви́дъ е҆го ꙗ҆́ко лива́нъ и҆ꙁбра́нъ , и҆ ꙗ҆́ко ке́дрове . горта́нь е҆го сла́дость и҆ ве́сь въжⷣелѣ́нїѧ , сїи бра́тъ мои , и҆ сїи бли́жнїи мои дще́ри і҆ерⷵлимлѧ · Где ѿи̑де бра́тъ тво́и до́браѧ въ женаⷯ ка́мо приꙁрѣ бра́тъ твои , и҆ въꙁы́щемъ е҆го с тобо́ю ·
Глⷡ‍҇а , ѕ҃ · Бра́тъ мои сни́де въ ѻ҆гра́дꙋ е҆го . и҆ въ мѣ́ста а҆рома́т̾ , па́ствити въ ѻ҆гра́дех̾ , и҆ събира́ти кри́ны . а҆ꙁъ бра́тꙋ мое̑мꙋ и҆ бра́тъ мои мнѣ , пасы́и въ кри́нехъ · до́браѧ и҆ бли́жнѧѧ моѧ ꙗ҆́ко бл҃говоле́нїе , кра́сна ꙗ҆́ко і҆ерⷵлимъ . ѹ҆жа́стъ ꙗ҆́ко вчине́не . ѻ҆брати ѻ҆́чи твои прѧмо мнѣ ꙗ҆́ко тїи въскрили́ста м҄ѧ . вла́си твои ꙗ҆́ко ста́дъ ко́ꙁїи̑хъ и҆же въꙁыидо́ша ѿ галаа́да . ꙁꙋбы твои ꙗ҆́ко ста́да постриже́ны и҆же вꙁыидо́ша ѿ кꙋпели , вс҄и блиꙁньствꙋющїи и҆ бещаⷣныѧ нѣсть в ни́хъ . ꙗ҆́ко вервь червле́на ѹ҆стнѣ твои , и҆ бесѣ́да твоѧ кра́сна ꙗ҆ко ѻ҆броще́нїе ши́пка ꙗ҆́блонь твоѧ , кро́мѣ ꙁамолча́наго твое̑го . ѯ҃ , сꙋть цр҃ць , и҆ п҃ , нало́жницъ , и҆ ю́ноⷮ и҆мже нѣсть числа . е҆ді́на е҆сть голꙋби́ца моѧ , съврьше́наѧ моѧ е҆сть ма́тери е҆ѧ̀ , и҆ꙁбра́на роди́вшеи ю҆̀ . ви́дѣша ю҆̀ дще́ри сїѻ҆скїѧ и҆ блⷵвиша ю҆̀ . цр҃цы и҆ нало́жницы въсхвали́ша ю҆̀ · кт҄о сїѧ приника́ющи ꙗ҆́ко ѹ҆́тро , добра ꙗ҆́ко лꙋна̀ , и҆ꙁбра́н̾на ꙗ҆́ко слн҃це , въ ѹ҆́жасти ꙗ҆́ко вчине́на · Въ ѻ҆граⷣ ѻ҆рѣховъ съниде ви́дѣти , и въ пло́ды пото́ка . ви́дѣти а҆ще въсцвѣте винограⷣ , и҆ въꙁрасто́ша л҄и ши́пки . та́мо даⷨ сесца моѧ тебѣ · Не раꙁꙋмѣ дш҃а моѧ , положи м҄ѧ на колесни́цы а҆минода́вли · Ѡ҆брати́сѧ ѻ҆брати́сѧ сꙋлами́тино , ѻ҆брати́сѧ и҆ ѹ҆ꙁримъ въ тебѣ ·
Глⷡ‍҇а . ꙁ҃ · К т҄о ви́дитъ ѹ҆ сꙋламитине приходѧ́щеи ꙗ҆́ко ли́ки по́лка · Чт҄о красишасѧ стопы твоѧ въ ѻ҆бꙋтїи твое̑мъ дще́рѧ а҆минода́вовы . чи́ны бедрꙋ твою подо́бни ѹ҆серѧ́ꙁѧⷨ дѣ́лъ рꙋ́къ хꙋдо́жника · пꙋпъ твои ꙗ҆́ко ча́ша и҆сточена , не требꙋющїѧ черпа́нїа · чре́во твое ꙗ҆́ко стоⷢ‍҇ пшени́цы , ꙁатворена въ кри́нахъ . дв҄а се́сца твоѧ , ꙗ҆́ко дв҄ѣ мла́ды блиꙁни́ца се́рнїи . шїѧ твоѧ ꙗ҆́ко сто́лпъ слоно́въ . ѻ҆́чи твои ꙗ҆́ко е҆ꙁеро въ е҆сево́нѣ , въ вра́таⷯ дще́ри мно́гиⷯ . но́ꙁдри твои ꙗ҆́ко сто́лпъ лива́нескъ , смотрѧ́и лице дама́скꙋ . глава̀ твоѧ на тебѣ ꙗ҆́ко карми́лъ гора , ꙁаплете́нїе главы̀ твое̑ѧ ꙗ҆́ко багрѧница цр҃ьска , свѧꙁа́на въ прериста́нїиⷯ · что ѹ҆краси́сѧ , и҆ чт҄о ѻ҆слади́сѧ любы въ пи́щахъ твои̑хъ · с҄е вели́чество твое ѹ҆подоби́сѧ фини́кꙋ , и҆ се́сца твоѧ греꙁно е҆го · Рекоⷯ вꙁы́идꙋ на фини́къ , и҆ ѹ҆держꙋ высотꙋ е҆го · И҆ бꙋ́дета се́сца твоѧ дв҄а ꙗ҆ко греꙁно́ве виногра́да , и҆ во́нѧ но́ꙁⷣрїи твоиⷯ ꙗ҆́ко ꙗ҆́бло́ка . и҆ горта́нь твои ꙗ҆́ко вино бл҃го · Ходѧ́и бра́тъ мои ѹ҆ пра́вости , дово́ленъ въ ѹ҆стнꙋ мое̑ю и҆ въ ꙁꙋбѣхъ · А҆ꙁъ бра́тꙋ мое̑мꙋ и҆ къ мнѣ въꙁвраще́нїе е҆го · Прїиди бра́те мои , и҆ꙁы́идевѣ на село , въдвори́вѣсѧ въ селе́хъ · ѹ҆рани́вѣ въ виногра́дѣхъ , видѣвѣ а҆ще процвѣте виногра́дъ , и҆ въꙁрасте л҄и преспѣѧ́нїе , въꙁрасто́ша л҄и ши́п̾ки . та́мо да́мъ тебѣ се́сца моѧ . ман̾драгоре да́ша во́ню е҆го при две́рехъ на́ших̾ . вс҄и пло́дове кра́ѧ но́ваѧ до веⷮхиⷯ бра́те мои съблюдоⷯ т҄и ·
Глⷡ‍҇а , и҃ · Кт҄о да́сть т҄и бра́те мои съсꙋща се́сца мт҃ре мое̑ѧ · ѻ҆брѣто́хъ т҄ѧ внѣ цѣлꙋю т҄ѧ . и҆ ктомꙋ̀ не ѹ҆ничижаⷮ мене . ѻ҆быимꙋ т҄ѧ и҆ въведꙋ т҄ѧ въ до́мъ мт҃ре мое̑ѧ , и҆ въ ло́жницꙋ ꙁаче́ншїѧ м҄ѧ . тꙋ м҄ѧ наѹ҆чи́ши , напою т҄ѧ вина̀ съ во́нѧми строе́наго , и҆ пи́тїѧ пото́ка мое̑го · шꙋи́ца е҆го поⷣ главою м҄и , и҆ десни́ца е҆го ѻ҆бы́иметъ м҄ѧ · Клѧⷯ в҄ы дще́ри і҆ерⷵлимлѧ в си́лахъ и҆ въ крѣпости села · Чт҄о дви́жете и҆ въꙁⷣвиꙁа́ете любо́вь до́ндеже а҆ще хо́щеⷮ · Кт҄о сїѧ въсходѧ́щїѧ ѹ҆бѣлена , и҆ ѹ҆твержа́ема ѻ҆ братѣ е҆ѧ · ѿ ѻ҆́блока въста́вихъ т҄ѧ , та́мо поболѣ мт҃и твоѧ , та́мо поболѣ рожⷣеиша т҄ѧ · Положи́ша м҄ѧ ꙗ҆́ко печа́ть на срⷣцы твое̑м̾ , и҆ ꙗ҆ко печа́ть на мы́шцы тво̾ е́и . ꙁанѐ крѣ́пка ꙗ҆́ко смр҃ть любы , жесто́ка ꙗ҆́ко а҆дъ ꙁа́висть . кри́ла е҆ѧ̀ ꙗ҆́ко ѻ҆́гнь пла́менѧ ѹ҆́глїе ѻ҆́гнено , пла́мы е҆ѧ̀ . вода̀ мно́га не мо́жетъ ѹ҆гаси́ти любве , и҆ рѣ́ки не пото́пѧтъ е҆ѧ . а҆ще да́сть мꙋж́ъ вс҄е и҆мѣ́нїе свое въ любви , ѹ҆ничиже́нїемъ ѹ҆ничижа́тъ е҆го · Сестра на́ша ма́ла и҆ се́сцꙋ не и҆́мать . чт҄о сътво́римъ сестрѣ на́шеи въ дн҃ь во́н̾же а҆ще гл҃ати бꙋдетъ е́и · А҆ще стѣна е҆сть съградиⷨ на неи стрѣхи сре́брѧныѧ · а҆ще две́ръ е҆сть напи́шемъ на не́и дъскꙋ ке́дровꙋ · А҆ꙁъ стѣна и҆ се́сца моѧ ꙗ҆́ко сто́лпъ . а҆ꙁъ бѣхъ въ ѻ҆́чїю е҆го , ѻ҆брѣта́ющи ми́ръ · Виногра́дъ быхъ соло́монꙋ въ вее̑ламо́нѣ , и҆ да́сть виногра́дъ свои стрегꙋщимъ е҆го . мꙋж́ъ принесеⷮ въ пло́дѣ е҆го ты́сѧщꙋ сребрени́къ . Виногра́дъ мои предо мно́ю , ты́сѧща соло́монѧ , и҆ дв҄ѣстѣ стрегꙋщиⷯ плоⷣ е҆го · Сѣдѧ́и въ ѻ҆гра́дехъ мно́гихъ , и҆ дрꙋгїѧ въемлющїѧ , глⷵа твои ѹ҆слы́ши м҄и · Бѣга́и бра́те мои и҆ ѹ҆подоби́сѧ сернѣ , и҆ли ю҆́нцемъ ѻ҆ле́нѧⷨ на горы а҆рома́т̾скиⷯ ·
Конецъ кни́гъ пѣснеи пѣснѧмъ . И҆́мать в себѣ , Глⷡ‍҇а , и҃ · 
